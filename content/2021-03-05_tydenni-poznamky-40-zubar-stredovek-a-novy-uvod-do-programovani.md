Title: Týdenní poznámky #40: Zubař, středověk a nový úvod do programování
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl další týden (1.3. — 5.3.) a tak [stejně jako minule]({filename}2021-02-26_tydenni-poznamky-39-proc-se-ucit-programovat.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub podporovatelů](https://junior.guru/club/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Obskurní kombinace z titulku těchto poznámek je pouze kreativní způsob, jak popsat týden, v němž jsem toho popravdě zas tak moc nestihl.

Zubaře mám na druhém konci republiky a návštěvu u něj jsem kvůli covidu-19 stále odsouval. Teď už jsme se se ženou konečně objednali, ale přišla nová omezení. Nakonec jsme se rozhodli cestu nezrušit, návštěva lékaře byla povolena a my už to fakt chtěli mít po tak dlouhé pauze za sebou. Vlaky prázdné, prohlášení nikdo nechtěl, zuby zdravé. Takže super.

Jak už to tak někdy bývá, dlouho se neděje nic a pak se najednou děje všechno naráz. Takže hned druhý den přišli do našeho bytu týpci vyrubat a vyměnit okna. Během šesti hodin větrání, kdy se teplota v bytě ustálila na zhruba 12 stupňích, jsem se na práci moc soustředit nedokázal. Eskapismus mě zavedl na zajímavý [blog o středověku](https://going-medieval.com/), kde jsem přečetl asi deset článků (nasdílel jsem jen pár). Londýnská historička Eleanor Janega prolíná historii se současností, vyvrací různé mýty. Nebere si servítky a slova do článků z ní padají jak z naštvané raperky protestující proti celému světu. Pro někoho to asi nebude, mě to baví. Studovala Karla IV., Milíče z Kroměříže & _crew_, takže se v článcích občas objeví i něco přímo z naší historie.


## Nový úvod do programování

Během dneška jsem přepracoval úvod na [stránce o základech](https://junior.guru/learn/), kapitolu „Co budeš potřebovat“. Místo dvou odstavců je tam to teď o dost delší, jde to víc do hloubky:

- [Vybavení, které musíš mít](https://junior.guru/learn/#equipment)
- [Sežeň si kamarády](https://junior.guru/learn/#friends)
- [Co je dobré umět předem](https://junior.guru/learn/#prerequisities)
- [Kolik to bude stát](https://junior.guru/learn/#price)
- [Kolik času potřebuješ](https://junior.guru/learn/#time)
- [Nauč se učit](https://junior.guru/learn/#learning)
- [Co nepotřebuješ](https://junior.guru/learn/#myths)


## Oddech od sociálních sítí

Z problémů kolem koronaviru mi už začalo trochu šibat. Po nahlédnutí do [knihy o sisu](https://www.kosmas.cz/knihy/255618/sisu/) jsem si myšlenky tam zmíněné v hlavě spojil s [tímto rozborem filmu Marťan](https://www.youtube.com/watch?v=Wzg6-imIReo) a došlo mi, že stále věci kolem viru vnímám velmi reaktivně a mohl bych se spíš zkusit přepnout do módu, kdy situaci vnímám jako nepřítele a byť je silnější než já, nevzdám se a pomocí guerilla války s ním budu vytrvale bojovat. Jako protiútoky, které se nabízí jako první jsem identifikoval:

- Zablokovat si sociální sítě a chodit na ně jen 1x týdně. Marketingové statusy posílám z [Bufferu](https://publish.buffer.com/) a na případné komentáře mohu reagovat i se zpožděním. Dnes jsem si je od pondělí poprvé odblokoval, ale ještě jsem na nich ani nebyl. Jen jsem si všiml, že na Facebooku mám 20+ notifikací :D
- Restartovat pravidelné cvičení, aspoň protahování nebo tak něco. To se zatím nepovedlo. Aspoň běhám.
- Dopřát si dostatek spánku, dělat si věci hezký a neodbývat se, pečovat o sebe, o svůj vzhled atd. Toto se mi daří částečně.
- Zkusit chvíli nemyslet na nic a jen tak čumět třeba do stromů. Myslím, že se tomu občas říká meditace nebo tak něco. To se mi zatím nepovedlo.

Klid bez sociálních sítí beru jako velký úspěch a hodlám v tom zatím pokračovat. Zpravodajství si blokovat nemusím, nevyvolává ve mě závislost a nechodím tam kompulzivně.


## Další poznámky

- V [klubu](https://junior.guru/club/) jsme si vytvořili místnost, kam se každý může uchýlit, když ho něco potrápilo a může si tam ulevit. Jmenuje se #past-vedle-pasti.
- Přemýšlím, že místo pravidelných propracovaných a odhlasovaných meetupů bych začal v klubu organizovat zhruba jednou týdně nějakou večerní přednášku s expertem. Formát by byl asi takový, že bych na náhodný den oznámil přednášku experta pro klub, v ten den třeba v 18:00 by to začalo v klubovně, po přednášce by byly dotazy a pak konec ofiko akce. Celé tak na hodinku maximálně. Kdo by měl chuť, může si dál povídat v klubovně (jako si může i kdykoliv jindy), ale nebylo by zaručeno, že u toho budu já nebo že se to bude nějak moderovat. Bylo by to méně náročné na přípravu a možná by se to dalo snadněji sloučit s běžným životem, mým i ostatních členů klubu, než dělat třeba jednou za měsíc sraz v klasickém formátu.
- Napsal jsem všem firmám, od kterých jsem neměl odpověď, nebo kterým jsem odpověď dlužil.
- Řešil jsem registraci našeho týmu na [Sendvič](https://www.hrasendvic.cz/) (tento víkend).
- Věnoval jsem se několik hodin názorové výměně s dobrým kamarádem na feministická témata.
- Aktualizoval jsem seznamy na JG, které poskytují tipy na komunitní aktivity: [Kde najdeš pomoc](https://junior.guru/learn/#help) a [Najdi inspiraci, poznej lidi](https://junior.guru/practice/#events). Zmínil jsem covid-19, přidal jsem odkaz na klub, přidal jsem odkaz na Python Discord. Přemýšlel jsem, jestli nechat odkazy na Reddit, i když je považuji za fakt dobré zdroje, protože to v Česku moc nefrčí a většina lidí to asi přeskočí. Zatím jsem je tam nechal.
- Google měl asi nějaké problémy s dostupností API a potom vydal novou verzi Python knihovny a ta nefungovala, takže se postaral o to, že jsem tomu věnoval čas a řešil, jestli je problém na mojí nebo na jejich straně.
- Na [stránku klubu](https://junior.guru/club/) jsem přidal výroky lidí. HTML a CSS už jsem měl hotové ze [stránky pro firmy](https://junior.guru/hire-juniors/#handbook), takže to byla věc na pár minut. Nepovažuju toto řešení vůbec za ideální, doporučení od lidí bych chtěl časem zobrazovat nějak lépe, ale mám co mám, zatím to musí stačit.
- Diskutovali jsme možnosti nějakého partnerství se [Smitio](https://smitio.com/), ať už by šlo o článek nebo něco jiného.
- Připravoval jsem na MDŽ (pondělí) slevu na členství v klubu pro komunity, které pomáhají ženám do IT. Psal jsem si se všemi a dolaďoval detaily.


## Co plánuji

Tři věci, které bych chtěl zvládnout udělat příště:

1. Na MDŽ propagovat slevu na členství v klubu.
2. Přiblížit se k redesignu úvodní stránky tak, aby naváděla lidi do klubu.
3. Připravit podklady pro daňové přiznání. Blééééé.

Bonusy: Zvládnout [Sendvič](https://www.hrasendvic.cz/) se ctí a [oživit Sira Loru](https://www.reddit.com/r/DivinityOriginalSin/comments/lxxz4x/weve_lost_sir_lora/).


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Why Is Facebook Launching An All-Out War On Apple's Upcoming iPhone Update?](https://www.npr.org/2021/02/26/971367875/why-is-facebook-launching-an-all-out-war-on-apples-upcoming-iphone-update?t=1614351654558)<br>Kontext války Applu s Facebookem
- [IT runs on Java 8](https://veekaybee.github.io/2019/05/10/java8/)<br>I v oblasti technologií platí, že mlčící většina sice nejde slyšet, ale... je to většina. A je dobré na to myslet.
- [I assure you, medieval people bathed.](https://going-medieval.com/2019/08/02/i-assure-you-medieval-people-bathed/)<br>Ve středověku se lidé koupali.
- [On colonialism, imperialism, and ignoring medieval history](https://going-medieval.com/2019/07/26/on-colonialism-imperialism-and-ignoring-medieval-history/)<br>Historii píší vítězové a promítá se to i do vzorů, které v historii vyzdvihujeme. Proč se Anglie nebo USA vztahují k Římské říši? Proč česká princezna nevezla do Londýna věno? Co jsme z historie vynechali a proč? Dnes si učebnice vybírají "bad guys" a "good guys" stejně jako za socíku.
- [On the concept of the Renaissance and Outkast’s Hey Ya](https://going-medieval.com/2017/07/25/on-the-concept-of-the-renaissance-and-outkasts-hey-ya/)<br>Kde se vzal koncept renesance? Existovala vůbec?
- [Už to začíná být nuda, dívat se dokola, jak všichni hekají, nadávají a jsou pobouření. Pojďme přestat lamentovat nad dneškem a připravme se na zítřek](https://www.info.cz/nazory/uz-to-zacina-byt-nuda-divat-se-dokola-jak-vsichni-hekaji-nadavaji-a-jsou-poboureni-pojdme-prestat-lamentovat-nad-dneskem-a-pripravme-se-na-zitrek)
- [These hoes ain’t loyal – on prostitutes and bad bitches in medieval and hip hop culture](https://going-medieval.com/2017/05/26/these-hoes-aint-loyal-on-prostitutes-and-bad-bitches-in-medieval-and-hip-hop-culture/)<br>Sex a ženy ve středověku, opět formou naštvaného článku blížícího se žánrově hiphopovému textu :D

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
