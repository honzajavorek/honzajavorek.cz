Title: Týdenní poznámky: Srpen! Dovolené, sponzoři, nové čísla a grafy, nové pracovní inzeráty
Image: images/img-1627.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/327
Mastodon-Comments: https://mastodonczech.cz/@honzajavorek/113092489357829527

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2024-08-06_tydenni-poznamky-leto-a-vylepsovani-nabidek-prace.md) už utekl nějaký ten týden (6. 8. až 6. 9.), tak nastal čas se opět ohlédnout a utřídit si myšlenky.

![Srpnové poznámky]({static}/images/img-1627.jpg)

<div class="alert alert-warning" role="alert" markdown="1">
**Plány:** Stará „předsevzetí” jsou v článku [Plán na Q2 2024]({filename}2024-04-06_plan-na-q2-2024.md), nová ještě nejsou.

**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

V srpnu jsem měl v plánu vyšší počet krátkých dovolených. Mezi to se vlezlo pár dní práce sem, pár dní práce tam, ale nic zásadního. Svůj úvazek v Apify jsem na srpen zrušil, abych se nemusel stresovat tím, že to nemám kam natlačit. A týdenní poznámky jsem nepsal, protože jsem měl pocit, že není o čem.

Pak zničeho nic začalo září a ani nevím jak, už je po prvním „podzimním“ týdnu. Konečně jsem si k tomu teď sedl a trochu mě jímá hrůza, protože jsem toho nakonec stihl docela dost a dnešní zápis bude tím pádem asi dlouhý.

## Dovolené

Během prvního kousku dovolené jsme byli doma trochu nemocní, tak jsme nikam nejeli a ve volném čase jsem napsal po dlouhé době i normální článek na blog: [Jak najít psychoterapeuta nebo psychoterapeutku]({filename}/2024-08-07_jak-najit-psychoterapeuta-nebo-psychoterapeutku.md). Potom se nám podařilo se nám uskutečnit následující:

- Navštívit Zoo Praha.
- Navštívit Bad Schandau, projet se tam lodí po Labe, tramvají mezi skálami, projít se mezi skálami, vyvézt se výtahem.
- Navštívit dědečky a babičky, jít v Brně k zubaři, oslavit dceřiny 3 roky.
- Vyjet na cykloexpedici se třemi kamarády, spát pod širákem, dojet za dva dny z Českých Budějovic do Brna.
- Navštívit [letní Python sprint](https://mastodonczech.cz/@honzajavorek/113066937117879194) a něco tam i udělat.

Bylo to hodně různých věcí a všechny jsem si moc užil. Výhoda toho, že jsme vždy jeli jen na pár dní, bylo, že jsme nic moc neřešili a prostě jeli. Kdybysme jeli na déle, už asi vybíráme poctivěji.

Jenže právě kvůli poctivému vybírání jsme v předchozích měsících nebyli schopni nic vybrat. Takže jsem rád, že se to nakonec skoulelo takhle. Jedinou nevýhodou bylo, že když je hodně krátkých věcí, zahrnuje to hodně cestování sem a tam, a přiznávám, že v některých momentech to bylo prostě náročné. Ale ničeho nelituju a cítím se teď vydovolenkovaný, čerstvý, a to je důležité.

![Bad Schandau]({static}/images/img-1609.jpg)

![Narozeniny]({static}/images/img-1777.jpg)

![Kolo]({static}/images/img-1899.jpg)

## Sponzoři

- Udělal jsem [mega status na LinkedIn](https://mastodonczech.cz/@honzajavorek/112914694365015878), který mi přinesl zatím přesně 0 sponzorů, ať už individuálních, nebo firemních.
- Hned několika sponzorům končil roční kontrakt, takže jsem průběžně řešil prodlužování. Vyšlo to u ENGETO, Mews a Rectora, z čehož mám velkou radost.
- Red Hat je v procesu. Volal jsem si i s Praha CODING School, měli zájem o sponzorství, ale ještě si to musí nějak vyřešit interně, takže čekám, co bude. Zkusil jsem ještě na LinkedIn napsat jednomu borcovi ze Spořky, ale z toho taky zatím nic není.
- Měl jsem call ohledně projektu [IT Trendy](https://ittrendy.cz/), ale zatím to vypadá, že si nemáme čím vzájemně posloužit.
- Volal a dopisoval jsem si organizačně s [TDČ](https://budoucnostjedigitalni.gov.cz/) a řešili jsme, jaké akce bych mohl v listopadu zorganizovat. Do konce září bych měl mít už velmi konkrétní představu, ale zatím to dál prokrastinuju. Vypadá to, že bych mohl uhnat Dana Srba na to, aby udělal přednášku o CVčkách.

![Příručka]({static}/images/screenshot-2024-09-06-at-18-17-50-jak-si-vyladit-profil-na-githubu.png){: .img-thumbnail }
Na příručce jsou čtyři místa pro loga. Tři jsou zabrané, ale čtvrté může být vaše!

## Nové čísla a grafy

Předělal jsem celou sekci junior.guru/open, kde byly čísla a grafy. Byla to jedna dlouhá nudle, ve které už jsem se neorientoval ani já. Takže jsem to rozsekal do podstránek. Celé je to teď na nové adrese, [junior.guru/about](https://junior.guru/about).

Použil jsem stejné menu jako je v příručce. Při té příležitosti jsem ho předělal a zjednodušil. Zrušil jsem _sticky_ navigaci a složité scrollování, přidal jsem ToC (_table of contents_) boxíky jako jsou např. na Wikipedii. Přijde mi to teď celé lepší, jednodušší, přehlednější, nic tam neposkakuje, nic navíc se tam nescrolluje. A mít ToC přímo v obsahu textu mi přijde výrazně lepší na mobilu. Vedlejším efektem celé akce bylo smazání nejsložitějšího JavaScriptového souboru v celém projektu (tzn. asi 100 řádků kódu 😂).

![Nová ToC]({static}/images/screenshot-2024-09-06-at-18-18-58.png){: .img-thumbnail }
Nové menu a ToC

Pak jsem se vrhnul na překopávání celé té sekce:

- Aktualizoval jsem všechny texty a grafy.
- Opravil jsem produktové grafy, které byly už dlouho rozbité, byť za cenu ztráty historie. Spolu s tím jsem smazal hromady složitého kódu, který teď už nebude potřeba. Velká čistka. Dobrý pocit!
- Odebral jsem jeden graf a přidal několik nových, např. konverzi prodejní stránky klubu, což potřebujeme měřit s [Terkou](http://www.popitchimentoring.cz/). Přidal jsem [seznam pomocníků](https://junior.guru/about/contact/#tym-pomocniku).
- Přidal jsem hodně textů, např. i [Mise a hodnoty](https://junior.guru/about/mission/). Nejsem si jistý, zda to někdo bude číst a jestli má smysl to na webu vůbec mít. Ale až se mně lidi zase budou ptát, proč existuje junior.guru, aspoň je budu mít kam poslat.
- Mnoho věcí jsem přesunul z FAQ do [Vše o klubu](https://junior.guru/about/club/) a [Vše o příručce](https://junior.guru/about/handbook/).
- Prošel jsem finanční transakce za poslední dobu a opravil, pokud je robot zařadil do špatné kategorie příjmů nebo výdajů.
- Včlenil jsem do sekce i samotné FAQ (na kterém bych potřeboval ještě zapracovat) a věci jako pravidla chování, ochrana osobních údajů, nebo obchodní podmínky.

Na jednu stranu mám dobrý pocit z toho, že se do nové sekce teď vše vleze, je to celé přehlednější, a je tam vše detailně vysvětleno. Na druhou stranu se v tom běžný člověk asi ztratí, není to teď tak úderné. Předtím když se přišlo na grafy, hned lidi viděli kolik vydělávám a pak scrollovali dál a jen žasli. Tenhle efekt to teď už asi mít nebude. Co myslíte? Jak to na vás působí?

A některé texty se ještě trochu duplikují s texty na [Pošli LOVE](https://junior.guru/love/), vlastně to zatím neumím úplně dobře vyřešit a nějak to třeba sjednotit.

Všechny tyhle změny by měly jít ruku v ruce s tím, že předělám a aktualizuji i patičku junior.guru, ale k tomu jsem se zatím nedostal. Chtěl bych patičku trochu „odjavorkovat“, ale zase si říkám, jestli to nebude posun od něčeho lidského a zapamatovatelného k něčemu generickému 🤔

![Nové čísla a grafy]({static}/images/screenshot-2024-09-06-at-17-48-37-vse-o-junior-guru.png){: .img-thumbnail }

## Python sprint

Přijeli jsme nakonec celá rodina na [letní Python sprint](https://mastodonczech.cz/@honzajavorek/113066937117879194) a k mému údivu se mi povedlo dokonce něco i udělat. Zabýval jsem se nějakou administrativou kolem Pyvce (přijímání nových členů), pár drobnostmi kolem [docs.pyvec.org](https://docs.pyvec.org/), ale největší radost mi udělalo, když [Martin Pavlásek](https://github.com/mpavlase) s mou pomocí dotáhl [rok rozdělaný nový python.cz](https://mastodonczech.cz/@honzajavorek/113066930313822667).

Po deseti letech provozu jsem vycházel z poučení, že Pythonisti nejsou webaři, a už vůbec ne frontendisti. Aby mohla webovka být komunitní a dlouhodobě udržovatelná, musí být v tomto směru bezúdržbová. Nově to tedy jede nad MkDocs. Pár Markdown souborů, jeden konfigurák, pár Python pluginů. Frontend je balíček [mkdocs-material](https://squidfunk.github.io/mkdocs-material/), obarvený v konfiguráku. Toť vše! Mám radost!

Na sprintu se povedlo večer u ohně rozjet parádní hraní na hudební nástroje. Hrál jsem improvizovaně na cajon a nesebrali mi ho, což považuji za velký úspěch. Měl jsem ten den narozeniny, ale nikomu jsem to neřekl, aby to nemělo alkoholické následky. Povedené večerní hraní byl nakonec nejhezčí dárek, který jsem mohl dostat. Strašně mě to bavilo a moc jsem si to užil.

O to víc potom zabolelo, když jsme po sprintu zjistili, že jeden z hráčů už není mezi námi… 😢 [Always Look On The Bright Side Of Life](https://www.youtube.com/watch?v=SJUhlRoBL8M) 🎻

## Nové pracovní inzeráty

Překopávání pracovních inzerátů je pouhým dílkem na cestě k úplně nové věci, kterou chci na junior.guru mít, k profilům juniorů. Začal jsem tedy tím, že jsem vymyslel menu, které se mi hodí v sekci „Práce“, kde chci mít dvě podsekce, Inzeráty a Kandidáti. Protože podobné dělení už se na webu nacházelo v oblasti novinek, menu jsem nahodil nejdřív tam a nahradil jím [drobečky](https://getbootstrap.com/docs/5.3/components/breadcrumb/), které tam byly doteď.

![Desktop]({static}/images/screenshot-2024-09-06-at-18-27-29-podcast-o-programovani-a-kariere-v-it.png){: .img-thumbnail }
Na počítači

![Mobil]({static}/images/screenshot-2024-09-06-at-18-28-23-podcast-o-programovani-a-kariere-v-it.png){: .img-thumbnail }
Na mobilu

Hodně se mi líbila představa, že by to mohly být záložky, ale ty nejsou responzivní. Když je záložek moc, musí se buď scrollovat, nebo prostě už nemohou být na jednom řádku, a obojí je na prd. Vymyslel jsem to nakonec lišácky (musím se pochválit, haha). Když je to na mobilu, taby se plynule změní na čudlíky, a je to.

Pak jsem si udělal malou odbočku a vytvořil něco zcela nepodstatného, co mi zabralo až příliš mnoho času. Náhradní loga, když inzerát nemá logo. ChatGPT mi moc nepomohlo, nakonec jsem nejlepší rady našel na StackOverflow 🤷‍♂️ Zpocené čelo jsem si utřel [na Mastodonu](https://mastodonczech.cz/@honzajavorek/113083805886719585).

Potom jsem se hned vrhl na redesign celé té stránky s inzeráty. Ani jsem si nebyl jistý, jak dlouho mi to bude trvat, ale světe div se, v podstatě za jeden den to bylo na produkci! Lajkovat mi to můžete na [Mastodonu](https://mastodonczech.cz/@honzajavorek/113089886749664817) nebo [LinkedInu](https://www.linkedin.com/posts/honzajavorek_p%C5%99ed-a-po-hur%C3%A1-kone%C4%8Dn%C4%9B-jsem-p%C5%99ed%C4%9Blal-nejstar%C5%A1%C3%AD-activity-7237752797788581888-x3sP?utm_source=share&utm_medium=member_desktop).

Úplně jsem změnil jak se pracuje s tagy a zjednodušil kolem toho dost věcí. Z tagů jde například hned zjistit i odkud byl inzerát původně stažen. Změnil jsem i způsob, jak se vkládají [metadata pro Google](https://schema.org/JobPosting). Původně jsem používal _microdata_, teď jsem přešel na JSON-LD, protože se mi to líp udržuje.

![Nové inzeráty]({static}/images/predpo-001.png){: .img-thumbnail }

V plánu je ještě doladění spousty detailů. Zatím tam nejde ani filtrovat, nebo přidat nabídku, což je samozřejmě problém. Taky si určitě nikdo nevšiml toho, že původní stránky s inzeráty z regionů tam zůstaly úplně přesně tak, jak tam byly, že? 😅 Nebo že podstránka s inzerátem je pořád naprosto hrozná 🔥

Do budoucna plánuju víc propojit výpis inzerátů a klub. Například přidat odkazy na „diskuzi“ k jednotlivým pracovním nabídkám, nebo na webu zobrazovat v nějaké podobě i nabídky, které lidi manuálně vkládají na Discordu, v klubu. Dnes jsem si k tomu už připravil trochu půdu, a už pak jen opravil jeden [bug na mobilu](https://mastodonczech.cz/@marekzprahy@mastodon.social/113089998720194508).

## Akce

- Byl jsem na pivu s kamarádem, na obědě s jiným kamarádem, a na letním [pražském Pyvu](https://pyvo.cz/praha-pyvo/).
- Stavil jsem se na [Hlavy docopy](https://www.linkedin.com/posts/terezia-palascakova_meetup-komunita-copywriting-activity-7234455365675892736-caSn?utm_source=share&utm_medium=member_desktop), nový meetup pro copywritery od Terky, která mi pomáhá s předěláním [prodejní stránky klubu](https://junior.guru/club/).
- Pozvali mě na nějakou údajně legandární akci v Karlíně jménem [Tech Meetup](https://lu.ma/k7l51t7f?tk=z3oiwZ), tak jsem dorazil, a k mému překvapení jsem tam potkal i staré známé, které jsem neviděl snad dekádu. Šel jsem tam s tím, že se z toho budou sypat sponzoringy, ale odešel jsem „jen” s dárkovou taškou a předběžne domluveným výletem na kole. Jo a vlastně jsem tam potkal ještě Marka T. z Apify a ten mi pak na základě nějaké diskuze sám od sebe přisypal na Apify platformě kredity pro junior.guru 🙏 Zajímavý hovor jsem měl i s Tomášem H. ze Superkodérů.

Na akce teď moc chodit nechci, ale Hlavy docopy i Tech Meetup byly 10 minut pěšky od místa, kde bydlím, takže jsem neodolal a nakoukl.

![Hlavy docopy]({static}/images/1724828565833.jpg)
Hlavy docopy

## Dokážeš programovat

Zařizoval jsem v klubu místečko pro účastníky [kurzu Lucie Lenértové](https://www.dokazesprogramovat.cz/). Vytvořil jsem privátní kanály, opravil bug s přiřazováním rolí, a tak. Následně do klubu nasypala asi 20 lidí nebo kolik, takže v představovačkách máme docela vítr. Díky Lucii má teď klub po dlouhé době počet členů nad 400.

Poslala mi i lidi, kteří třeba už měli stipendium, nebo jiné předplatné, takže jsem řešil tyhle různé situace a upravoval kód, aby s nimi počítal. Vítačům jsem přidal nějaká oprávnění, aby mohli čistit omylem špatně zařazené zprávy apod.

Lucie by výměnou za domov (a lepší měsíční cenu) pro svoje studenty měla časem organizovat online eventy v klubu, ale vzhledem k tomu, že jí do toho skočil [projekt Humr](https://www.projekthumr.cz/), beru tuhle dohodu lážo plážo a nic nehrotíme.

![400+ členů klubu]({static}/images/screenshot-2024-09-06-at-21-41-52.png)

## Další

-   Začala nám školka! Dcera si zvyká na školku, manželka na práci a já na ranní vstávání. Mám školku po cestě do kanceláře, tak vodím a vyzvedávám dceru. První týden byl náročný, ale nějak jsme to zvládli a vyvíjí se to asi dobrým směrem. Překvapilo mně, kolik jsem toho stihl i tak do práce udělat. Možná díky tomu rannímu vstávání?
-   Chtěl jsem ještě trochu zpropagovat [dotazník](https://forms.gle/TJbV5ANrUWZbE6L78). Třeba vybalit knihy z balíku a natočit s nima nějaké vtipné video, dát ho na sítě… Jenže mezi dovolenýma jsem na to neměl vůbec náladu a během prvního týdne školky už vůbec. Tak jsem dal na web aspoň nahoru modrou lištu, která na dotazník upozorňuje.
-   Po sprintu byl ještě call výboru Pyvce. K mému velkému překvapení jsme se konečně sešli, a to dokonce všichni. Hned jsme udělali spoustu práce. Vše [poctivě zapsáno](https://docs.pyvec.org/operations/meeting-notes.html).
-   Konečně jsem pro členy klubu publikoval záznam [přednášky o Dockeru](https://junior.guru/events/43/).
    A naplánovali jsme s Lukášem hned další přednášku, úvod do Kubernetes, protože o ni byl v klubu velký zájem.
-   V rámci spolupráce s PyLadies jsem na web vložil [pracovní inzerát od Akamai](https://junior.guru/jobs/b617808156be35d54b6d2615132c58f5d849e0d583d5c8257e2e7d04/).
-   Opravil jsem postupně chyby ve StartupJobs, Jobs, i WeWorkRemotely scraperech. Například do WWR jsem musel poslat e-mail: „I subscribe to your RSS feeds you advertise here [weworkremotely.com/remote-job-rss-feed](https://weworkremotely.com/remote-job-rss-feed). Recently they stopped working, because you've added a Cloudflare anti-bot protection to the website. However, the whole point of RSS feeds is that they're consumed by bots. Now the HTTP response for feeds is 403 to any non-human. I guess if you didn't mean to kill your RSS feeds, you may want to fine-tune your Cloudflare to allow bots at the addresses of the feeds.“
    Udělali si RSS, ale chodili jim tam boti!
-   Změnil jsem licenci kódu v [hlavním repozitáři junior.guru](https://github.com/juniorguru/junior.guru) na AGPL.
    Podle internetu je změna licence z MIT na AGPL v pohodě a nemusím se na to nikoho ptát, tak snad je to opravdu tak.
    Po této změně je všechen kód v rámci junior.guru pod AGPL, a tedy jej nikdo, ani já, nemůže privatizovat. Navždy bude sloužit jako veřejný statek, který je tu pro všechny.
-   Byl jsem nakonec pochopen a MPSV doménu jsemvkurzu.cz díky mým e-mailům během pár dnů opravdu zprovoznilo. Má to smysl! Celá story je [na Mastodonu](https://mastodonczech.cz/@honzajavorek/112971084163965033).
-   KVIFF.TV i DaFilms zvedli ceny, tak jsem opravil čísla kolik že stojí přehrát Novou šichtu, [tady na junior.guru](https://junior.guru/stories/#z-hornika-programatorem).
-   Přidal jsem do příběhů na junior.guru odkaz na [Babu Červenkovou](https://www.sendire.cz/programatorka-babu-cervenkova-aplikace-na-miru-pro-jogova-studia-i-medicinu/?utm_source=juniorguru&utm_medium=news&utm_campaign=juniorguru). Titulek „Původně loutkářka má appku pro pacienty s cystickou fibrózou a rezervační systém na jógu“ asi jen tak něco nepřekoná.
-   Na základě [tohoto issue](https://github.com/lycheeverse/lychee/issues/1474) jsem odebral z webu automatické přidávání míst k rozdělení slov. Dělalo to na mnoha místech víc problémů, než užitku. A teď už mi Lychee správně funguje na kontrolu odkazů.
-   Michal Landsman mi založil [issue](https://github.com/juniorguru/junior.guru/issues/1431), díky čemuž jsem na junior.guru opravil přesměrování na HTTPS. Díky!
-   OpenAI umí prý už vracet [strukturu](https://platform.openai.com/docs/guides/structured-outputs/introduction) a dokonce taky používají Pydantic jako já, ale byl jsem líný to teď řešit, protože to co mám mi zrovna funguje a nechci se v tom teď zase šťourat.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn.
    Snažil jsem se po dlouhé době odpovědět i na e-maily, ve kterých si se mnou lidi chtějí „povídat”.
    Za srpen se ale potom nasbíraly další.
    Teď jsem několik dní prioritizoval programování před čtením klubu, takže je tam zase notifikací jak sviňa.
-   Za 32 dní jsem naběhal 11 km, při procházkách nachodil 40 km, na túrách nachodil 20 km, ujel na kole 234 km. Celkem jsem se hýbal 54 h a zdolal při tom 305 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

1.  Zářiový týden pro Apify. Potkat dva spolupracovníky z Apify, které jsem ještě nepotkal.
2.  Zavolat si s Terkou copywriterkou a s Patrikem, který by mi mohl pomoci s plánováním přednášek v klubu.
3.  Běhat, protože [PMK](http://blanenskypulmaraton.cz/) se blíží.

**Bonus:** Kdybych zvládl konečně ten status na sociální sítě k dotazníkům a knihám, bylo by to super.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [Green Notebook from Frutigen-Niedersimmental](https://joesaward.wordpress.com/2024/09/04/green-notebook-from-frutigen-niedersimmental/)<br>Zajímavé počty ve Formuli 1: „Time will tell, but one way or another, Red Bull is in danger of losing the Constructors’s title. Financially-speaking, losing the sponsorship that follows Perez might be worse than losing the prize money, but the problem with this argument is that racing people like winning and even if the books balance, the team does not want to be second.“
- [CSS NOVINKY, ktoré ZMENILI HRU ❤️ - YouTube](https://www.youtube.com/watch?v=4keP0UF9RWU)<br>To jsem se zase pobavil a poučil :) Novinky v CSS od yablka
- [Keynote Speaker - Simon Willison](https://www.youtube.com/watch?v=P1-KQZZarpc&t=247s)<br>Pěkný a střízlivý přehled toho, co je dnes možné s AI (LLM), na co se to hodí, nehodí, a jak k tomu přistupovat. Kdo jste vývojáři a nemáte čas to moc sledovat, pusťte si aspoň tohle.
- [Roblox is Already the Biggest Game In The World. Why Can't It Make a Profit (And How Can It)? — MatthewBall.co](https://www.matthewball.co/all/roblox2024)<br>Znáte hru Roblox? Pokud ne, tak byste měli. Je to největší věc ze všech největších věcí: „Roblox now counts more than 380MM users according to RTrack – 2x as many as PC gaming leader Steam, 3x that of Sony’s PlayStation, 3x the number of unique annual users of the Nintendo Switch in a year, and 5x as many as have bought an Xbox console in the last decade… Roblox has about two thirds as many monthly users as Spotify.“
- [Sláva v USA. V Kalifornii vyjel poprvé elektrický vlak s cestujícími - Zdopravy.cz](https://zdopravy.cz/slava-v-usa-v-kalifornii-vyjel-poprve-elektricky-vlak-s-cestujicimi-215112/)<br>Tleskám…? S takovou budou mít za sto let i zdravotnictví.
- [U.S. Athletes Are Taking Full Advantage of Free Healthcare in Olympic Village](https://www.si.com/olympics/american-athletes-taking-full-advantage-of-free-healthcare-olympic-village-france)<br>„The Olympic Village offers free healthcare. The United States, of course, does not. So in the days following her victory, Ramsey made appointments with the Village gynecologist, dentist and ophthalmologist.“
- [Henry Ford's reign of terror: Greed and murder in Depression-era Detroit](https://www.salon.com/2014/06/01/henry_fords_reign_of_terror_greed_and_murder_in_depression_era_detroit/)<br>„There are about eight hundred underworld characters in the Ford Service Department. They are the Storm Troops. They make no pretense of working, but are merely ‘keeping order’ in the plant community through terror.“
- [Facebook a Google ničí malé weby. Proč se vyplatí na ně nespoléhat? – Page Not Found](https://pagenotfound.cz/clanek/jeste-ze-nas-ten-facebook-blokuje)<br>„Problém nastane, zpracováváte-li kauzu např. o sexuálním násilí. Použít slovo sex ve videu na IG povede ke smazání kvůli porušení pravidel. V lepším případě jej upozadí. Stalo se to u popisování posunu v kauze D. Feriho. Padla slova jako "nedobrovolný sex". Přitom by to neměl problém odvysílat ani ČRo.“ „…je důležité, aby vznikaly platformy i mimo tech obry, kde můžeme otevřeně mluvit třeba o sebevraždě, nebát se říct to slovo nahlas a psát jej bez * uprostřed.“
- [Kluci a holky z titulních stran. Žebříčky jako ve Forbesu mohou pokřivovat realitu – Page Not Found](https://pagenotfound.cz/clanek/kluci-a-holky-z-titulnich-stran)<br>„Podnikatelé jsou už na nekritický přístup zvyklí. K novináři přistupují jako k oddělení inzerce – a právem, média si za to mohou sama.“ „Pokud se jako novinář k CEO firmy či startupu dostanete a překvapíte ho kritickým rozhovorem s relevantními otázkami, můžete často dostat od společnosti ban a nikdo vám už nepošle ani tiskovou zprávu.“
- [The day Sebastian Vettel decided to retire from F1 — then annoyed Aston bosses with climate campaign](https://www.motorsportmagazine.com/articles/single-seaters/f1/the-day-sebastian-vettel-decided-to-retire-from-f1-then-annoyed-aston-bosses-with-climate-campaign/)<br>Inspirativní čtení i pro ty, které F1 vůbec nezajímá. „Sebastian Vettel is one of the most impressive people whom I have ever had the pleasure and honour to know, whether that be inside or outside F1. As he is fond of saying: You can’t always be the best, but you can always do your best.“
- [FastHTML](https://fastht.ml)<br>FastHTML, nový webový framework v Pythonu. Koukl jsem na intro video a docela hustý.
- [Máme malé nároky, říká terapeutka veřejného prostoru Veronika Rút](https://denikreferendum.cz/clanek/36511-mame-male-naroky-rika-terapeutka-verejneho-prostoru-veronika-rut)<br>„Jako bychom nepochopili, že v civilizované zemi je nutné mít nějaká pravidla a držet se jich. Uvěřili jsme, že nemít pravidla je akt antikomunismu.“
