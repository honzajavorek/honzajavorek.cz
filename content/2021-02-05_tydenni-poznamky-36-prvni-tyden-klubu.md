Title: Týdenní poznámky #36: První týden klubu
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky, junior.guru


Utekl další týden (1.2. — 5.2.) a tak [stejně jako minule]({filename}2021-01-29_tydenni-poznamky-35-obchodni-podminky-a-tak.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Tento týden jsem si převážně chatoval s lidmi v klubu, psal e-maily a posílal faktury.


## Spuštení klubu

V pondělí se mi konečně podařilo spustit [klub]({filename}2021-01-11_spoustim-klub.md). Právnička mi poslala poslední verzi obchodních podmínek a textu o ochraně osobních údajů. Zřejmě na tom pracovala o víkendu. Půl dne jsem texty přepisoval na web do HTML, upravil ještě nějaká přesměrování a nastavení v Google Analytics a zhruba ve tři odpoledne jsem klub potichu spustil. Až jsem na prvních jednotkách lidí otestoval, že vše funguje, odvážil jsem se o spuštění napsat na internety. Udělal jsem lednový newsletter (1.2., ehm) a do něj dal informaci, že klub je spuštěný. Během úterý jsem to pak propagoval i na zbytku internetu. Většinu týdne jsem pak strávil v klubu, abych rozdmýchával a nasměrovával vznikající společenství. Objevilo se hned několik ohlasů, hezky si je tady poznamenám:

- [@gingo33](https://twitter.com/gingo33/status/1356323890121863177)
- [@MstrsObserver](https://twitter.com/MstrsObserver/status/1356333451465674753)
- [@MarekBartik](https://twitter.com/MarekBartik/status/1356699770358796288)
- [@CreatiwebCZ](https://twitter.com/CreatiwebCZ/status/1356694885731082241)

V době psaní tohoto článku je v klubu 87 členů. Na [stránce klubu](https://junior.guru/club/) je teď špatné číslo, mám tam chybu. Je už ale pátek večer, tak opravím po víkendu. Zhruba 30 lidí bylo v klubu ještě před oficiálním spuštěním, takže za první týden jich přibylo skoro 60 nových. Nejsou to všechno placení členové, protože jsem s členstvím zdarma obeslal podporovatele z Patreonu i GitHubu. Také z toho zatím nelze jednoduše vypočítat příjmy, jelikož všichni mají prvních 14 dní v klubu zdarma a ve skutečnosti tedy ještě neplatil nikdo nic. Tedy vyjma členů, kteří šli přes firemní členství a poslal jsem jim fakturu.

Během týdne jsem kontaktoval firmy, které samy projevily zájem o členství v klubu, nebo u nichž brzy vyprší sponzorství loga na příručce. Mám díky tomu rozjednaných hned několik firemních členství. S [Creatiweb](https://creatiweb.cz/) jsme to vyřešili rychle, takže jejich logo už visí na webu. Pokud máte jako firma zájem o členství v klubu, pište na [ahoj@junior.guru](mailto:ahoj@junior.guru), díky!

**Poznámka:** Pokud mě podporuješ na Patreonu nebo GitHubu a nemáš ode mě za poslední týden žádnou zprávu, ozvi se mi prosím. Posílal jsem všem svým podporovatelům vstup do klubu, ale mnohým to nedošlo, protože mají vypnuté zasílání e-mailů nebo jim to spadlo do spamu. Nemám bohužel na některé podporovatele jiný kontakt a také nevím, komu přesně to nepřišlo.


## První dojmy z klubu

První dojmy jsou fajn! Bál jsem se, že lidi se přihlásí, ale nebudou diskutovat, že to budu muset hodně rozdmýchávat. Není to tak. Hned se chytili různých témat a prakticky od úterý klub kontinuálně žije. Nestíhám si ani psát poznámky, některá témata, co se řešila, budu určitě zpracovávat do příručky. Hromada inspirace.

Taky mám zatím velmi dobrý pocit z toho, jací lidi se do klubu přidali. Je to zajímavá směs juniorů i seniorů, řeší se všechno možné, od technologií po kariérní otázky. Velmi se mi líbí, jak se členové motivují a podporují např. před tím, než jde někdo na pohovor. Nebo jak řeší zkušenosti z různých kurzů. Zatím jsou k sobě všichni vesměs milí. Tak jsem si to přesně představoval. Způsob komunikace mi hodně připomíná upřímností a neformálností [Python srazy](https://pyvo.cz/) nebo trochu ten [Clubhouse](https://www.joinclubhouse.com/) (do kterého jsem už na celou jednu hodinu nakoukl!) akorát to probíhá psanou formou. Zatím to neumím pojmenovat, ale tak nějak obrazně pokyvuji hlavou a říkám si, že něco takového mi prostě fakt chybělo, zvlášť teď v tom covidovém blázinci.

Některé technikálie se časem budou muset dořešit. Například rozložení kanálů (nově česky _růmek_, ehm), které zatím nejvíc připomíná architektem navržený park, kde lidi chodí přes trávu, protože to dává větší smysl, než vymyšlené chodníčky. Uvažujeme o nějakých rolích podle oblastí zájmu. Založili jsme kanál #til (podle zkratky pro _today I learned_), kam píšeme, co jsme se každý dnes naučili a je to poučné a zajímavé zároveň.

Příští týden bych chtěl udělat nějaký první "sraz" na hlasovém kanálu. Trochu se peru s nesmělostí a taky nevím tak úplně jak na to, určitě to bude potřeba nějak moderovat, ale musím to udělat, protože to lidi ještě víc stmelí a podle mě to bude super. Už se těším na tu energii, která z toho bude. A domlouvám už i nějaké přednášky pro členy klubu, kamarádi se mi už sami přihlásili se spoustou témat! Ajaj, tolik práce mě čeká :) Starat se o klub bude rozhodně fuška, ale mám pocit, že to dává perfektní smysl a že mě to bude bavit.

A ještě jeden postřeh. Myslím, že [Memberful](https://memberful.com/) funguje na jedničku a že bez něj bych se asi po… :) Jsem rád, že jsem si to nevyráběl sám. A zatím to vypadá, že funguje i řešení firemního předplatného pomocí kupónů, jak jsem jej tady popisoval před dvěma týdny.


## Zlý robot

Společně se spuštěním se mi v Google Analytics objevil nějaký robot, který je kompletně zaspamoval. Nějaký bottrafic.live. [Nebyl jsem v tom sám](https://support.google.com/analytics/thread/96082408?hl=en), ale nepovedlo se mi to ani podle návodů odfiltrovat, tak jsem prostě přestal do GA koukat. Je tam velký, nepěkný zub. Blbé je, že mi to pokazí i statistiku na [stránce pro firmy](https://junior.guru/hire-juniors/), ale nebylo to naštěstí zas _tak moc_ návštěv navíc (maximálně 1500, což je srovnatelné s tím, když někde o JG vyšel článek) a čísla na té stránce jsou zprůměrovaná za poslední měsíce, tak to asi nebudu nijak dál řešit.


## Banner

Provozovatel [geobusiness.cz](https://www.geobusiness.cz/) mi napsal, že by podpořil můj klub a že mu mám poslat banner, který by umístil na svůj web jako reklamu. Banner jsem tento týden vytvořil v Inkscape (a opět při tom použil [logo.junior.guru](https://logo.junior.guru/)!). Pokud byste chtěli klub podobným způsobem podpořit, tak tady ten banner dávám k dispozici. Odkaz veďte prosím na [https://junior.guru/club/](https://junior.guru/club/), díky!

![SVG varianta]({static}/images/juniorguru-klub-pridejse.svg)
Banner jako SVG

![PNG varianta]({static}/images/juniorguru-klub-pridejse.png)
Banner jako PNG


## Avatary členů

Na [stránce klubu](https://junior.guru/club/) byly od začátku loga zúčastněných firem, ale chtěl jsem tam mít i nějakou motivační ukázku toho, kolik je v klubu jednotlivců. Využil jsem již dříve rozpracovaný skript, jímž jsem byl schopen vypsat seznam členů na Discordu. Tento seznam jsem teď vzal a uložil jsem si pro každého do databáze jeho ID a URL avataru. V aplikaci potom vytáhnu jen ty členy, kteří mají nastavený vlastní avatar, vyberu z nich náhodných 20 a ty zobrazím na stránce klubu. K tomu stačila už jen trocha (S)CSS. Avatary se překrývají díky zápornému marginu. Jelikož se stránka přegeneruje každý den, mělo by tam být každý den 20 jiných členů.

Pak jsem ještě vzal počet členů v databázi, odečetl 20 a zobrazil na stránce za avatary text "+31 dalších", prohlásil pátek za ukončený a šel psát poznámky. Jenže při psaní poznámek a počítání členů pro úvodní odstavec jsem si hned všiml, že tam mám chybu. Discord v API stránkuje a já si kvůli tomu nejspíš nestahuji všechny členy. Číslo "+31 dalších" má být ve skutečnosti "+67 dalších". Rozhodl jsem se ale, že tohle opravím až v pondělí. Taky bych nechtěl obrázky odkazovat přímo, ale stáhnout je, zmenšit a zobrazovat z domény junior.guru, ale to taky dodělám později.


## Další poznámky

- Opravil jsem na JG nějaké rozbité odkazy.
- Během tohoto týdne přišly dvě nové [nabídky práce](https://junior.guru/jobs/) na JG, takže jsem je zpracoval a poslal za ně dvě faktury.
- Debugováním nepřicházejících pozvánek do klubu podporovatelům z GitHub Sponsors jsem strávil minimálně půlden.
- Red Hat změnil způsob, jakým evidují dodavatele. Používají nyní systém [Trust Your Supplier](https://www.trustyoursupplier.com/), kam mi trvalo hodinu se zaregistrovat a pak na mě vyjelo 14 notifikací s různými dotazníky a dalšími věcmi, takže jsem se zasmál a tab v prohlížeči zavřel. Až to bude nutné, vyplním.
- S webem [dobrysef.cz](https://dobrysef.cz/) jsme se domlouvali na exportu jejich pracovních nabídek, aby se mohly zobrazovat na JG.
- Tady na svém webu mám skript, který projde moje oblíbené RSS feedy a složí z nich jeden jediný, který pak láduju do Integromatu a ten mi nové věci láduje do Pocketu. V jednom z feedů se objevila chyba a ta mi několik dní shazovala pravidelný build webu. Jednak mi každý den přišla chyba do mailu, jednak mi nechodily nové články do Pocketu, takže jsem to musel opravit. Stačil jeden try/except.


## Co plánuji

Tři věci, které bych chtěl zvládnout udělat příště:

1. Domluvit první virtuální sraz členů, první přednášky a slevu na knihy.
2. Vylepšit avatary na stránce klubu.
3. Napsat konečně článek pro [Kariérko.cz](https://karierko.cz/), slibuji ho už dva měsíce.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Až budu národním koordinátorem očkování 1/4 Mé první kroky v nové funkci](https://www.nihilistanabalkonu.cz/l/az-budu-narodnim-koordinatorem-ockovani-1-4-me-prvni-kroky-v-nove-funkci/)<br>První část skvělého a vtipného textu o očkování, který vám objasní vše, nad čím můžete váhat
- [Až budu národním koordinátorem očkování 2/4 Vakcína horkou jehlou rychle kvašená](https://www.nihilistanabalkonu.cz/l/az-budu-narodnim-koordinatorem-ockovani-2-4-vakcina-horkou-jehlou-rychle-kvasena/)<br>Druhá část skvělého a vtipného textu o očkování, který vám objasní vše, nad čím můžete váhat
- [Až budu národním koordinátorem očkování 3/4 Nadsvětelná bezpečnost](https://www.nihilistanabalkonu.cz/l/az-budu-narodnim-koordinatorem-ockovani-3-4-nadsvetelna-bezpecnost/)<br>Třetí část skvělého a vtipného textu o očkování, který vám objasní vše, nad čím můžete váhat
- [Až budu národním koordinátorem očkování 4/4 Špatný rok pana Mordena](https://www.nihilistanabalkonu.cz/l/az-budu-narodnim-koordinatorem-ockovani-4-4-spatny-rok-pana-mordena/)<br>Čtvrtá část skvělého a vtipného textu o očkování, který vám objasní vše, nad čím můžete váhat
- [Patreon Acquires Memberful, An Interview with Patreon CEO Jack Conte and Memberful CEO Drew Strojny](https://stratechery.com/2018/patreon-acquires-memberful-an-interview-with-patreon-ceo-jack-conte-and-memberful-ceo-drew-strojny/)<br>Rozhovor s šéfama Memberful a Patreonu těsně po oznámení akvizice. Zajímavé jsou popisy toho, jak která firma začala a jaké jsou jejich synergie a plány. Taky se mi líbí, že “moderátor” je uživatelem Memberful, takže vede rozhovor z pozice “vy jste mi tady teď koupili něco co rád používám a teď se mi to tu obhajte a ubezpečte mě, že to nepůjde do kytek”, ptá se i na méně příjemné otázky. Kéž by každá akvizice měla takový rozhovor místo tiskových zpráv plných bullshitu.
- [Když s velkou slávou dáte rodině s šesti dětmi jeden notebook, nemůžete počítat, že přežije víkend, říká sociální pracovnice](https://denikn.cz/543818/kdyz-s-velkou-slavou-date-rodine-s-sesti-detmi-jeden-notebook-nemuzete-pocitat-ze-prezije-vikend-rika-socialni-pracovnice/?cst=e50c01525fc31682afc606a7b7f97e6cdf50abff)<br>Jak se žije nejchudším rodinám. “Podle mě je vrchol nevkusu vykládat matce, která dokáže z deseti tisíc uživit šest dětí, jak má ušetřit. Ve většině těch kurzů je blok, jak tvořit finanční rezervu, jak investovat třeba na burze a taky knížecí rady, že i z malého přijmu je možné ušetřit a dávat si něco stranou. V tom je vidět, jak lidem na okraji společnosti nerozumíme.”
- [Karanténa jenom pro bohaté? V Česku bohužel ano](https://a2larm.cz/2021/02/karantena-jenom-pro-bohate-v-cesku-bohuzel-ano/)<br>Znám nemocné lidi, kteří si odjakživa místo nemocenské brali dovolenou nebo rovnou chodili do práce, aby nepřicházeli o mzdu nebo kvůli třem neproplaceným dnům na začátku. Dříve jsme kvůli tomu byli nejspíš všichni napodzim nemocní, dnes kvůli tomu nefunguje trasování, karantény a lidé umírají na covid.
- [Rozhovor se znalcem v případu Bečva: Důkazy jsou chabé, ale viníka znám](https://denikreferendum.cz/clanek/32256-rozhovor-se-znalcem-v-pripadu-becva-dukazy-jsou-chabe-ale-vinika-znam)
- [S Rikim Fridrichem o stavu CSS a JavaScriptu](https://www.youtube.com/watch?v=esls4v1ZOJ0)<br>Hezký update pro lidi, kteří to nemají čas sledovat každý den
- [Agile Uncertified | Philosophy Over Rituals](https://www.youtube.com/watch?v=U-u8xquguWE)<br>Vysvětlení myšlenky za agile. Když děláte stand up nebo máte sprint, znamená to, že děláte agile?
- [Němcová je naše Austenová. V počátcích evropského románu stojí často ženy](https://a2larm.cz/2021/02/nemcova-je-nase-austenova-v-pocatcich-evropskeho-romanu-stoji-casto-zeny/)<br>Novou sérii o Boženě jsem neviděl, ale vznikl díky jejímu vysílání tento rozhovor. Dověděl jsem se mnoho zajímavého a zjistil, že o Němcové i její době vím vlastně prd.
- [Varování: Plus size modelka na obálce časopisu škodí zdraví?](https://www.heroine.cz/styl/3968-varovani-plus-size-modelka-na-obalce-casopisu-skodi-zdravi)<br>“Pokud je na obálce příliš hubená modelka, nikdo v takové míře naštvané statusy nepíše a její zdraví se neřeší.”
- [Redneck #41: Kdo je Kamala Harris?](https://soundcloud.com/rdnck/redneck-41-kdo-je-kamala-harris)
- [Redneck #42: Od segregacionistů až po Irák. Jakou kariéru má za sebou nastupující prezident Biden](https://soundcloud.com/rdnck/redneck-42-od-segregacionistu-az-po-irak-jakou-karieru-ma-za-sebou-nastupujici-prezident-biden)<br>Kdo je Joe Biden?
- [Trendsetter: Bernie Sanders](http://markething.cz/trendsetter-bernie-sanders)<br>Virální palčáky a jak to Bernie hned podchytil. Možná Amerika, možná by to šlo i u nás. V březnu 2020 mohl Hamáček prodávat červené svetry a dávat výtěžek na charitu. Možná měl jiné starosti než marketing.
- [Žijeme ve státě, který nám umírá před očima. Tentokrát bohužel doslovně](https://nazory.aktualne.cz/komentare/zijeme-v-absurdni-republice-predstirani-kdyz-neni-ockovani-m/r~453cb266608b11eb8972ac1f6b220ee8/)<br>“Nepotřebujeme, aby se v zemi rozmohla kultura kolektivního předstírání, jakého jsme si v 70. a 80. letech minulého století užili víc než dost.”

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
