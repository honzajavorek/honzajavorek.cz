Title: Týdenní poznámky #99: Diskutování v klubu, ježdění na kole a onboarding
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (23.7. — 29.7.) a tak [stejně jako minule]({filename}/2022-07-22_tydenni-poznamky-98-kandidatura-a-programovani-onboardingu.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Onboarding a související změny

V rámci práce na onboardingu do klubu jsem chtěl přepracovat i FAQ na webu. Jedna z malých věcí, které jsem chtěl už delší dobu změnit, bylo to, jak je FAQ prezentováno na [stránce klubu](https://junior.guru/club/). Dole byla jedna věta a jedno tlačítko. Předělal jsem to na seznam ikonek, které vedou na témata dovnitř FAQ. Je to prozatimní verze, ideálně by tam byly ikony, nadpisy různých témat a pod tím odkazy na jednotlivé situace. Nebo přímo ty konkrétní situace, které lidi fakt často řeší, např. ohledně Discordu nebo placení. To zase příště.

Pak jsem konečně vytvořil dokument sdílený s Danem, kam jsem začal psát nástřely jednotlivých tipů v onboardingu. Hned ten první mi zabral dost času a uvědomil jsem si u toho hodně souvislostí, díky kterým jsem pak prioritizoval třeba vytvoření [úvodní stránky pro příručku](https://junior.guru/handbook/). Tu jsem samozřejmě plánoval velkolepější a lepší, ale došlo mi, že prostě už fakt potřebuju, aby existovala, že na ni chci z onboardingu odkázat, že tam chci mít těch deset fází juniora, atd. Takže _continuous delivery_ a _good enough_, [vypnul jsem perfekcionismus](https://twitter.com/OzolinsJanis/status/1552590693423583232) a stránka byla do hodiny hotová. Fáze juniora jsou ústředním motivem této stránky a časem se ideálně stanou tak trochu kostrou příručky.

Při vytváření onboardingu jsem si četl o tom, [jak Rosie nechce být onboardována](https://village.rosie.land/t/spicy-take-i-dont-want-to-be-onboarded-in-communities/531/9).


## Ježdení na kole a administrativa

Byli jsme opět na vesnici u Zlína, u babičky, což jsem využil zase jako příležitost pro takovou poloviční dovolenou a nějaké vlastní aktivity. Vzal jsem si s sebou z Prahy vlakem kolo a jezdil jsem tady trochu na kole po okolí. Od březnové 300km jízdy v 0+ stupních jsem na kole neseděl, teď jsem vyrazil ve 30+ stupních, ale bylo to fajn. Nejdřív po placce, pak jsem dal i nějaké kopečky a snažil se jezdit rychleji, než jsem zvyklý. Celkem to šlo.

Tím, jak jsem se k práci dostal spíš sem a tam, tak jsem dost týdne obětoval na administrativu místo nějaké soustředěné práce. Taky se toho dost dělo v klubu. Jako by se lidi vrátili z dovolených a najednou se v klubu po pár týdnech „ticha“ začalo psát 100+ příspěvků denně. Bavilo mě to sledovat a přispívat, méně mě bavilo hlídat ať do sebe lidi neryjou, ale to k tomu patří. Proběhlo hned několik vášnivějších diskuzí a často jsem diskutováním v klubu strávil třeba i půlden času.

Taky začaly zase chodit maily a měl jsem co dělat, abych je vůbec stíhal číst. Zazdil jsem kvůli tomu i jeden domluvený call. Pár domluvených callů jsem ale stihl: Engeto, Red Hat, House of Řezáč. S někým domlouvám partnerství, s někým připravujeme přednášku v klubu. S Engetem budeme spolupracovat na nějaké větší společné věci, podobně jako vloni na video příručce. Hned jsme si k tomu založili sdílený Google doc a pomaličku na tom začneme pracovat.

Sepsal jsem pro členy klubu seznam Facebookových skupin, kde lze hledat nebo poptávat práce v IT. S varováním, že mnohé z nich jsou fakt toxické džungle a že z toho bude spousta nějakého spamu a nesmyslných nabídek, ale že na některé specifické účely to posloužit může.


## Pyvec

Měli jsme schůzi výboru [Pyvce](https://pyvec.org/). Následně jsme s advokátkou řešili nějakou byrokracii kolem vedení Pyvce. Bohužel budeme potřebovat hromadu podpisů a plnou moc. Abychom se někam posunuli, strávil jsem celé jedno dopoledne na telefonech. V pondělí kolem toho budu ještě běhat po Praze.

Na základě jednoho dotazu jsem se podíval do dokumentace Slacku a zjistil, že nonprofits asi [nejsou omezené na jeden Slack workspace zdarma](https://slack.com/help/articles/204368833-Apply-for-the-Slack-for-Nonprofits-discount), což jsem si původně myslel. Takže si možná nějaké skupiny v Python komunitě, kterým nevyhovuje alternativa v podobě Discordu, zažádají o Pro účet zdarma. Uvidíme, jak to dopadne a jestli nám to dají, když už jeden Slack na Pro účtu takhle zadarmo máme.


## Další poznámky

- Zkoumal jsem, proč můj build na CircleCI zase trvá skoro 40 minut a identifikoval minimálně tři věci, které bych mohl optimalizovat.
- Na LinkedIn mě oslovila [Sena Şahin](https://www.linkedin.com/in/senanursahin/) a ptala se, jestli nevím někde po Praze, kde by ji mohli vzít, když teď dokončila školu (informatiku) a zaměřuje se na AI a ML. Zaujalo mě, jak má promakané CVčko, motivační dopis, tady má [blog](https://medium.com/@xenagarage), no prostě většina juniorů co znám, by se od ní mohla učit. Tak jsem jí odepsal a snažil se jí poradit, kam může napsat a kde to může zkusit. Taky jsem to její CVčko hodil kamarádovi do firmy, která s AI dělá. Blbé je, že Sena potřebuje vízum, protože je z Turecka. Držím jí palce, aby si místo našla a aby to s ní nějaká firma zkusila, vypadá už jen tou proaktivitou hodně šikovně. Kdybyste o něčem věděli, napište jí (nebo mně a já jí to pošlu).
- Psal jsem si s Lukášem Augustou, který tvoří [Designui](https://www.designui.cz/), což je projekt, který mi je hodně sympatický a dokonce jsem se tam spoustu věcí i naučil. Bavili jsme se o tom, že si asi taky začne psát poznámky.
- Jedno zaslané stipendium jsem zamítl s tím, že žadatelka nevyplnila dostatečně formulář tak, abych se dokázal jakkoliv rozhodnout o tom, jestli stipendium udělit, nebo ne. Věty o čtyřech slovech opravdu nestačí.
- Zkusil jsem vyrobit [toust s kozím sýrem](https://zlin.rozhlas.cz/toust-s-kozim-syrem-8157157) a bylo to dobré.
- Už nějakou dobu mě zlobilo poetry a vyhazovalo při úplně každém příkazu varování. Našel jsem konečně [čím to je](https://github.com/python-poetry/poetry/issues/5210), poetry přeinstaloval a varování zmizelo.
- Sociální sítě: Propagoval jsem [nový díl podcastu](https://junior.guru/podcast/) a jinak jsem to zase spíš flákal.
- Oslavili jsme jeden rok našeho děcka!
- Během 7 dní od 23.7. do 29.7. jsem naběhal 10 km, při procházkách nachodil 3 km, ujel na kole 116 km. Celkem jsem se hýbal 11 hodin a zdolal při tom 129 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Tři věci, které bych chtěl zvládnout udělat příště:

1. Dodělat první verzi zpráv pro onboarding a pustit je do první testovací skupiny lidí.
2. Zpracovat poznámky z hovoru s mentorem a prodiskutovat je s ostatními mentory.
3. Dorazit kapitolu o psychice při změně kariéry do příručky.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Are forum platforms dead?](https://getpocket.com/redirect?&url=https%3A%2F%2Frosie.land%2Fposts%2Fare-forum-platforms-dead%2F&h=d34394b2453ad2cf93eb66559ec7b77f5577646593036dffda00f16d5bd96e59)<br>Zajímavý článek o tom, jestli jsou fóra definitivně mrtvá, nebo ne.
- [A guide to community flywheels](https://getpocket.com/redirect?&url=https%3A%2F%2Frosie.land%2Fposts%2Fa-rosieland-guide-to-build-community-flywheels%2F&h=897f26abd85830e17cca6a983122c5a8d9033772e189ddeee6a54f50d339c63c)<br>Dobrý článek o tom, jak stavět komunity a jak k tomu přistupovat. Teoretický framework tak trochu.
- [Sunset of the social network](https://getpocket.com/redirect?&url=https%3A%2F%2Fwww.axios.com%2F2022%2F07%2F25%2Fsunset-social-network-facebook-tiktok&h=937ed2b11a0749c9aa0cdb061bc5fcde32ff91c85bf756b395101253d83252cd)<br>Zajímavé změny na Facebooku.
- [You should take more screenshots](https://getpocket.com/redirect?&url=https%3A%2F%2Falexwlchan.net%2F2022%2F07%2Fscreenshots%2F&h=04abff7a0d93966ac10c8ca079c4c00f861ba0e311e58a12b1449ac02202cc86)<br>Přesně tak. Taky dělám poslední dobou víc a víc screenshotů, čistě pro archivní účely. Škoda, že jsem s tím nezačal dříve.
- [Dospělí a ADHD - nemáte ho taky? Snáz se pozná a lidé jsou ochotnější problémy řešit](https://getpocket.com/redirect?&url=https%3A%2F%2Fovercast.fm%2F%2BRZMhhsqwI&h=07d855d89db26af9a20d9e058b451ffa6131dc3854723e7adda129f8636e4477)<br>Hmmm…
- [Gebrian: Zácpy způsobují pohodlní a bezohlední lidé, měli by platit mýtné, nebo neuvěřitelně drahé parkování - Prostor X podcast](https://getpocket.com/redirect?&url=https%3A%2F%2Fovercast.fm%2F%2BWv2Sr88zI&h=0fa2eeb04a2d3c349e294c3bd4a17c691cc0cf0d78b275959689895db7d0476b)<br>Ano.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
