Title: Týdenní poznámky #92: Plány a schůzky
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (21.5. — 27.5.) a tak [stejně jako minule]({filename}2022-05-20_tydenni-poznamky-91-dovolena-ve-zline.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Plány

V rámci úkolu z minulého týdne „zamyslet se nad novým ceníkem s tou 15% inflací a drahým plynem“ jsem se podíval do Trella a začal čistit různé kartičky a přehazovat sloupečky podle priorit. Ujasňoval jsem si, do čeho se už fakt musím bez řečí pustit a co delší dobu zanedbávám, přitom to má zásadní vliv na přísun lidí do klubu nebo chuť firem klub financovat. Outbound marketing teď dělat nechci, ale ten inbound má velké rezervy.

Přemýšlel jsem, jak bych mohl zjednodušit a zdražit ceník pro firmy. Taky jsem přemýšlel, zda zdražit vstup do klubu lidem. Teď je to 109 Kč, ale s 15% inflací a zvyšujícími se cenami různých komodit to nemusí být udržitelné. Chleba v pekárně naproti už nás stojí přes 50 Kč, pivo stojí přes 50 Kč, zálohy na plyn se zvyšují skoro každý měsíc. Možná bych mohl zdražit na 149 Kč, nebo podobnou částku. Jestli to vůbec udělám a jestli to udělám jen pro nové lidi, nebo i pro staré, to se musím teprve rozhodnout.

Zatím jsem si říkal, že bych mohl zdražit od září, ale je možné, že se rozhodnu do toho nějak bouchnout i dřív. Každopádně bych to dal firmám i lidem vědět nějak s předstihem. Chci, aby členství v klubu bylo dostupné, ale teď když už mám na webu _fin aid_ pro ty, kdo si členství nemohou dovolit, nemusím tolik řešit nízkou cenu pro všechny.


## Schůzky a komunikace

- Volal jsem si s Šárkou z [ProgramHRování](https://www.programhrovani.cz/), bavili jsme se o podcastech a spolupráci Ataccamy s JG.
- Během psaní těchto poznámek jsem si zavolal s Veronikou z [Ataccamy](https://www.ataccama.com/) a dohodli jsme spolupráci s JG.
- Sešel jsem se na kafe s [Petrou Kotuliakovou](https://www.linkedin.com/in/petra-kotuliakova/) z [Aj ty v IT](https://ajtyvit.sk/), byla zrovna v Praze. Prima pokec. Budu se s Aj ty v IT kamarádit a budeme si sdílet zkušenosti. Jedna z věcí, které zkusíme rozjet, je přidání SK nabídek práce na JG. Propojily mě s Profesia.sk, uvidíme co z toho bude.
- Domlouval jsem se tak trochu s [TWguild.cz](https://www.twguild.cz/) na dalším postupu. Minimálně jsme si poslali loga a dali nebo dáme na weby. Opět jsem byl rád, že mám [VisualBook]({filename}2021-01-28_graficky-manual.md).
- Šli jsme k právničce podepsat výsledek voleb do výboru Pyvce, ať se to může poslat na soud a je to oficiální.
- Volal jsem si s [Nelou Slezákovou](https://www.nelaprovazi.cz/) ohledně připravované stránky na JG o duševním zdraví.
- Ptal jsem se [Jirky](https://twitter.com/JirkaChadima) z Pure Storage, jestli nechce mít v klubu přednášku a řešili jsme termín.
- Řešil jsem s [Vojtou Mádrem](https://twitter.com/madrvojt) detaily jeho plánované přednášky o C# a .NETu.
- Byl jsem na kafi s [Lukášem](https://twitter.com/lukaskonarovsky) z [Fakturoidu](https://www.fakturoid.cz/) a byl to výživný pokec. Několikrát mě přesvědčoval, že mám a musím zdražit. Bavili jsme se o tom, jaké mám s JG plány do budoucna a jaké mám v hlavě produkty, které bych mohl časem v rámci JG nabídnout. Uvědomil jsem si, že tyto diskuze moc často nevedu a že mi to pomohlo si některé věci ujasnit. Že by se mi hodil „byznysový“ mentor?
- Napsal jsem Jakubovi z [Processandu](https://www.processand.com/), jestli už mají české s.r.o. a můžeme dotáhnout spolupráci s klubem. Mají a dotáhneme!
- Napsal jsem do [Night of Chances](https://nightofchances.com/), že jsem u nich kdysi v Brně přednášel a nějaký jejich oficiální fotograf Jaroslav Novák mě tam vyfotil a jsou to delší dobu moje jediné dobré fotky a začal jsem je všude používat jako svoje profilovky a tak, tak s kým si mám vyřídit zpětnou legalizaci licence na ty fotky. Odepsali, že licenci má přímo NOC a speakeři se svými fotkami mohou volně nakládat, takže nemusím nic řešit. Prima, mám čistější svědomí :)


## Grafy

Všiml jsem si, že některé transakce na účtě se špatně kategorizují a [grafy s finančními výsledky](https://junior.guru/open/) tak nejsou přesné. Například vrácená daň z finančáku v tom udělala slušný guláš. Opravil jsem to.

Zkontroloval jsem, jak se počítá počet členů v klubu, který je nahoře na [stránce klubu](https://junior.guru/club/). Bál jsem se, že počítám roboty nebo že bych mohl omylem započítat i lidi s neaktivním předplatným, apod. Zjistil jsem, že se to počítá správně :)

Chtěl jsem na stránku s grafy přidat procentuální meziroční růst, ale bylo to zhruba 90 % nebo kolik, tak jsem usoudil, že to není příliš užitečné číslo a zase jsem to smazal.

Přidal jsem na stránku s grafy vývoj počtu členů v čase. Tento graf chci postupně vylepšovat. Zatím jsem do něj hodil pro zajímavost ještě čáru, která ukazuje jaký je v klubu podíl žen.


## Mentoring

Mentoring v klubu jsem posunul zase o malý kousek dál. Napsal jsem mentorům v privátní místnosti, že tam mohou psát a posílat mi zpětnou vazbu.

Taky jsem ještě doplnil pravidelnou zprávu do kanálu #pohovory, kde se z mentorů vezmou jen ti, kteří nabízí pohovory nanečisto nebo soustavnější přípravu na pohovor. Ve zprávě se píše, že nemají členové na tuto možnost pomoci zapomenout a nemají se bát ji využít.

Udělal jsem při tom chybu v kódu a zpráva se posílala vždy, když se spustil bot, ale druhý den jsem chybu opravil.


## Další poznámky

- Ve středu mě pár členů klubu vytáhlo v Praze na pivo. Nakonec přišlo i pár lidí navíc, další lidi jsme náhodně potkali, a byla z toho moc pěkná párty. Na živo jsem potkal lidi, které jsem doteď znal jen z klubu, a taky jsem haluzí potkal CEO [Skillmea](https://skillmea.cz/) (ex-Learn2Code), kterého jsem zrovna nedávno u vaření [slyšel v podcastu](https://streetofcode.sk/podcast/skillmea/), a možná z toho něco bude :D
- Chtěl bych z klubu vyčistit mrtvé účty z dob, kdy úplně začínal jeho provoz, protože mám kvůli nim složitější kód a nesmyslnější grafy a čísla. Zjistil jsem ale, že jedna uživatelka má dva účty a nějak prapodivně propojené. Zeptal jsem se na Memberful supportu, jak to vyřešit, poradili mi a teď čekám, kdy se ona dostane k tomu, aby klikla. Potom zbytek vyčistím.
- Firmám, se kterými ještě řeším prodloužení členství v klubu, začal bot posílat maily o tom, že vyprší členství a lidi že mají zadat kartu. Tak jsem to lidem vysvětlil a firemní členství prodloužil o rok už teď, i když fakturu ještě poslat nemůžu, jelikož řešíme detaily.
- Zahlasoval jsem v anketě [Podcast roku](https://www.podcastroku.cz/).
- Člen klubu nemohl najít odkaz na jednu z proběhlých přednášek v klubu. Zjistil jsem, že u dvou posledních akcí jsem je zapomněl uložit do YAMLu a napravil jsem to.
- Odstranil jsem větší kus kódu, který dělal jedinou věc - četl z Gitu poslední změnu souboru pro stránku s původní příručkou, aby se pak do stránky mohlo vepsat, že příručka byla aktualizována naposledy, třeba včera nebo před týdnem. Tato informace neměla moc význam ani na začátku, jak [na svém blogu poznamenal i Luboš](https://blog.zvestov.cz/software%20development/2020/09/21/prirucka-o-hledani-prvni-prace-v-it.html), natož dnes, když se příručka skládá už snad z 10 stránek a celé je to složitější.
- Upravil jsem pár textů na webu.
- Před časem jsem sdílel [článek Hany Konečné](https://www.hanakonecna.cz/jak-jsem-totalne-zvorala-pohovor/). Díky tomu si jí všiml [Skoumal](https://www.skoumal.com/) a teď jsem se dověděl, že tam nastoupila a jsou s ní spokojení. Firma se rozhodla mi poděkovat, ačkoliv jsem nic nepožadoval. Poslal jsem fakturu.
- Sociální sítě: nový díl [podcastu](https://junior.guru/podcast/), sleva na lístky na WebExpo (kód „friends“ má 15 %, členové klubu mají 20 % a ještě soutěž o lístky zdarma)
- Klub, maily, a tak dále.
- Během 7 dní od 21.5. do 27.5. jsem naběhal 18 km, při procházkách nachodil 12 km. Celkem jsem se hýbal 8 hodin a zdolal při tom 30 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Tři věci, které bych chtěl zvládnout udělat příště:

1. přidat do [grafů](https://junior.guru/open/) produktové metriky,
2. zkasírovat firmy, udělit jim přístupy, prostě pořešit partnerství, kterých se teď pár zrovna nasbíralo,
3. zúčastnit se kamarádovy svatby (2 pracovní dny).

Samozřejmě musím v pondělí ještě v klubu vylosovat a udělit dva lístky na WebExpo.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [The community engagement trap](https://rosie.land/posts/the-community-engagement-trap/)<br>Dobré postřehy o tom, že aktivitu v komunitě není dobré brát jako jediné měřítko úspěšnosti komunity a vede ke „gejmování“ metriky kvůli číslům, ke škodě všech.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
