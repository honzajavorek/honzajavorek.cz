Title: Týdenní poznámky: Dovolená, volby do výboru Pyvce a kapitola o certifikacích
Image: images/bfe797c154f17909.jpeg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/347
Mastodon-Comments: https://mastodonczech.cz/@honzajavorek/114319794738213368

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-03-28_tydenni-poznamky-kurz-o-ai-pripravy-voleb-do-vyboru-pyvce-a-spousta-dalsiho.md) už utekl nějaký ten týden (28. 3. až 11. 4.), tak nastal čas se opět ohlédnout a utřídit si myšlenky.

![Poznámky]({static}/images/bfe797c154f17909.jpeg)

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Řeknu vám, není to vůbec špatné, vykašlat se aspoň na týden na všechno a na všechny. Škoda, že jsme si to neudělali delší! S mrňousem, který ještě nemá ani 4 roky, to bylo někdy náročné, ale i tak jsem si krásně odpočinul od práce a všeho.

Jak dlouho bude asi trvat, než se začneme zase točit v kolečku pro hlodavce? Snažím se po návratu nepřepálit start, tak snad ne úplně hned.

![Sopka]({static}/images/c37de5ae4cfc5954.jpeg)

![Pobřeží]({static}/images/da1263a646da609e.jpeg)

## Lupa.cz

Když jsme seděli na letišti a čekali na odlet, začali mi kamarádi posílat zprávy, že na ně všude vyskakuji v podcastu na Lupa.cz. Tak prima, vydání se zrovna trefilo do mé dovolené 😀

Nechal jsem to být, nic jsem neřešil, na nic neodpovídal, a vlastně už od letadla jsem úplně zapomněl na to, že to proběhlo. Až po návratu jsem si to pustil a pak napsal statusy [na Mastodon](https://mastodonczech.cz/@honzajavorek/114313890200441796) a [na LinkedIn](https://www.linkedin.com/posts/honzajavorek_jenom-%C4%8Dlov%C4%9Bk-v%C3%A1m-%C5%99ekne-co-chatgpt-poradil-activity-7316087057309683713-LXpy), kde jsem to zkusil trochu zpropagovat. Epizodu najdete [na webu Lupy.cz](https://www.lupa.cz/clanky/honza-javorek-junior-guru-jenom-clovek-vam-rekne-co-chatgpt-poradil-spatne/), ale pokud máte nějakou podcastovou aplikaci, tak ji samozřejmě najdete i tam.

Pro juniory je tam naznačeno hned několik návodů, jak pracovat s AI asistenty, například pro mentoring, nebo jak si tím trochu nahradit vysokou školu. Pro ostatní jsou tam odpovědi na to, jak spolu (ne)souvisí úrokové sazby, covid, nábor juniorů a příchod AI.

Většinou, když si pouštím podcast, kde jsem hostem, vyjíždí mi v hlavě „tohle jsem měl říct jinak“, nebo „tady jsem něco zapomněl“, apod. Tentokrát ale vůbec! Myslím, že to vyšlo fakt moc pěkně 💪

Natáčení probíhalo v době, kdy byla rodinka u babičky a já doma hospodařil jako Robinson Crusoe. Nevěděl jsem, že mě budou fotit, takže jsem se ani neobtěžoval oholit a trochu se upravit.

Když to vyšlo, fotku jsem na letišti viděl jen na displeji telefonu a přišla mi, vzhledem k okolnostem, nakonec docela OK. No teď to vidím na počítači a lituju každý pixel, který byl donucen k tomu, aby to vykreslil, ale budiž, stalo se 😅 Snad si tohle nabušené povídání užijete i v nedbale fousatém balení.

![Lupa.cz]({static}/images/screenshot-2025-04-11-at-15-35-38-honza-javorek-junior-guru-jenom-clovek-vam-rekne-co-chatgpt-poradil-spatne-lupa-cz.png){: .img-thumbnail }

## Volby do výboru Pyvce

Další věc, která se odehrála během naší dovolené, byly volby do výboru [Pyvce](https://pyvec.org/). Z mobilu jsme se i z dovolené dokázali (Zuzka je taky členkou) připojit na call členské schůze, kde jsme odhlasovali účetní závěrku, a potom se po třech letech odstartovaly volby do výboru, které máme udělané tak, že se dá hlasovat týden. Takže hlasování jsem naštěstí mohl dělat až doma u počítače. Snad o tom ještě vyjde něco na [blogu české Python komunity](https://blog.python.cz/), ale členové ode dneška už znají výsledky.

Já jsem před odjezdem na dovolenou nestihl oznámit, zda budu kandidovat, nebo ne. Během dovolené jsem na to nějak vůbec neměl myšlenky, ale nakonec jsem se během jedné dlouhé jízdy autobusem přinutil promyslet to a napsal jsem členům toto:

> Zvážil jsem svou kandidaturu a moc si vážím všech nominací, ale nakonec jsem se rozhodl, že je nepřijmu. Mnohokrát jsem lidem radil ohledně komunitních věcí, a jedno z mouder, které jsem zmiňoval, je „dokud to není předaný, není to hotový“, nebo že když jeden kumuluje příliš know how, do budoucna se ostatní bojí zapojit, jelikož „tamten je nenahraditelný“. A já jsem si uvědomil, že nejvíc Pyvci pomůžu tak, že ve výboru nebudu a zjistíme, co se musí naučit fungovat bez toho, abych tam měl přístup nebo abych do toho kecal. Přitom budu stále u toho jako člen a mohu kdykoliv pomoct, ale jen tím, že nebudu mít funkci, zařídím, že více lidí bude rozumět více věcem a na tu funkci si víc lidí do budoucna troufne. Rád budu výboru při ruce a poradím co a jak - budou-li o to stát 😀 A bude-li to potřeba. Budu hlasovat tak, aby se to nějak namíchalo, staré a nové, ať máme tu kontinuitu.

Takže já ve výboru po šesti letech už nebudu. Nový výbor má 2 staré členy a 3 nové, takže kontinuitu se zachovat povedlo a osvěžit novými čerstvými lidmi se to myslím taky povedlo 💪

## Kapitola o certifikacích

Dopracoval jsem [novou kapitolu v příručce, o certifikacích](https://junior.guru/handbook/certification/). Prvně jsem se zaměřil na přidání ilustrace, když už mám od bráchy půjčený ten kreslící tablet.

Nakreslené to bylo celkem rychle. Asi by to šlo udělat hezčí, zkusit víc konceptů, ale moc jsem se s tím nemazal, abych zase neskončil u toho, že doplnění ilustrace zabere jeden pracovní den. Snad tam někdo spozoruje i ty drobné vtípky, jako Oscara nebo Laholu.

Jenže v Inkscape jsem si nějak špatně nastavil tloušťku pro Caligraphy tool, kterým to kreslím, a po vložení na web jsem zjistil, že ty čáry jsou moc tlusté a nevypadá to dobře. Tak jsem to zkoušel různými triky ztenčit. Výsledek je kombinace algoritmického ztenčení a mých ručních retuší a vypadá to spíš bídně, ale už jsem to tak nechal. Nejspíš to nejde opravit a musel bych to nakreslit znova. Nejsem na ten obrázek hrdý, ale opět, _done is better than perfect_ a mám nějaké poučení pro příště zase.

Pak jsem zapracoval feedback od lidí z klubu na tuto novou kapitolu a dodělal vytučnění některých slov a pasáží. Nakonec jsem ještě šel a zeptal se na Discordu u [CyberLadies](https://www.cyberladies.cz/), jestli by mi dokázali poradit se sekcí, která by pokrývala certifikáty kolem bezpečnosti.

Pokud to tady čte někdo, kdo rozumí certifikacím ještě v nějaké oblasti, nechť se mi ozve a já to tam doplním. Dík!

![Nová kapitola]({static}/images/screenshot-2025-04-11-at-16-19-14-certifikace-a-certifikaty-v-it.png){: .img-thumbnail }

## Další

-   Podstatnou dávku času před a po dovolené jsem strávil balením, vybalováním, psaním recenzí na Airbnb, apod. Snad se moje recenze [bude zamlouvat Ježíšovi](https://mastodonczech.cz/@honzajavorek/114299204818657990).
-   Konečně jsem dal přímo do [kapitoly o CVčku](https://junior.guru/handbook/cv/) tu [Danovu přednášku](https://www.youtube.com/live/8_ZUwRKEJ7A), která už má na YouTube 2.8K views a má skvělé ohlasy, ačkoliv trvá 3,5h.
-   Dva noví junioři se přidali do [seznamu kandidátů](https://junior.guru/candidates/), a to jsem to nikde nijak nepropagoval a způsob přidávání se je zatím dost divoký. Hezky!
-   Potvrdil jsem _annual declaration of appropriate use of funds_ za Pyvec v [Benevity](https://benevity.com/).
-   Opravil jsem chybu při parsování dat z CSV z Memberful.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn. Tentokrát kolem 200 e-mailů, ale prokousal jsem se tím celkem rychle.
-   Za 15 dní jsem naběhal 8 km, při procházkách nachodil 7 km, na túrách nachodil 17 km. Celkem jsem se hýbal 15 h a zdolal při tom 32 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

1.  Udělám _low hanging fruit_ úpravy na prodejní stránce.
2.  Ozvu se virtuální asistentce a zkusíme naplánovat nějaké přednášky v klubu.
3.  Dodám podklady k daním.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek). Tentokrát jsem ale nic nesdílel, protože jsem ani skoro nic nečetl. Snažil jsem se izolovat od světa.
