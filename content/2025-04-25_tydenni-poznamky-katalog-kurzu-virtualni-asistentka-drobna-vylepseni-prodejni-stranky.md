Title: Týdenní poznámky: Katalog kurzů, virtuální asistentka, drobná vylepšení prodejní stránky
Image: images/markus-spiske-RiSAjGsa0vg-unsplash.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/348
Mastodon-Comments: https://mastodonczech.cz/@honzajavorek/114399332084540237

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-04-11_tydenni-poznamky-dovolena-volby-do-vyboru-pyvce-a-kapitola-o-certifikacich.md) už utekl nějaký ten týden (11. 4. až 25. 4.), tak nastal čas se opět ohlédnout a utřídit si myšlenky.

![Poznámky]({static}/images/markus-spiske-RiSAjGsa0vg-unsplash.jpg)
Fotil [Markus Spiske](https://unsplash.com/@markusspiske)

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Na dovolené jsme byli nedávno, takže Velikonce jsme si užili v klidu domova. Projeli jsme se párkrát na kole a strávili to tak nějak v pohodě, trochu doma, trochu venku.

## Drobná vylepšení prodejní stránky

A nejen prodejní stránky. Nejdřív jsem vylepšil design upoutávek na klub, které jsou různě po webu. Pár teaserů jsem i přidal. Při tom jsem si říkal: „Ta příručka, tyjo, ta by potřebovala mega moc lásky! To je snad celý na přepsání!“ Ale nic jsem nepřepisoval, teď mám na práci jiné věci.

Dál jsem se věnoval drobnostem, které mi nezaberou moc času, ale mají velký dopad na to, jak funguje prodejní stránka:

- Z mnoha feedbacků vyplynulo, že lidem by pomohlo, kdyby měli představu o tom, koho v klubu potkají. Shodou okolností mám v klubu role, které si každý dobrovolně zaklikne podle toho, co koho zajímá. Stačilo doprogramovat pár drobností a hned jsem měl čísla o tom, kolik lidí zajímá např. Python, nebo Java. Větší oříšek byl jak to zobrazit. Pár iteracích jsem udělal boxíky, které jsou tak moc žluté, jak moc lidí to zajímá. Takže je to tak trochu graf. Tohle bych normálně vytvářel týden a nejspíš bych se do toho ani nepustil a ty boxíky obarvil jednobarevně, nebo nevím, ale s ChatGPT jsem to měl za 10 minut hotové.
- Změnil jsem popisky tlačítek tak, aby na nich byla výzva k akci, a ne cena. Cenu jsem dal vedle. Zkusil jsem výzvu k akci udělat tak, aby z ní ještě víc vyplývalo, že přidání se do klubu je nezávazné a na prvních 14 dní nic nestojí.
- Schoval jsem roční tarif. Stále jde koupit a členové se na něj mohou přepnout v nastavení, ale myslím si, že málokdo si jde hned koupit členství na rok a vlastně mi to přišlo na té prodejní stránce spíš jako noise. S jedním tarifem a jednou cenou je to celé takové jednodušší.
- Změnil jsem čísla, která se zobrazují v záhlaví. Odebral jsem počet příspěvků, protože mi nepřišlo, že to vlastně něco říkalo. A počet sponzorujících firem, protože si to lidi špatně vykládali a taky to vlastně nic neříkalo. Místo toho jsem přidal počet let existence klubu a procento žen mezi členy. Z feedbacků vyplynulo, že vyšší procento žen v komunitě vzbuzuje důvěru, že je ta komunita opravdu přátelská.

Pak jsem ještě zkoušel, co mi doporučí ChatGPT. [Sdílím](https://chatgpt.com/share/680ba345-7f1c-8004-bb81-be33bcba21df), abyste si to mohli přečíst. Bylo zajímavé sledovat, co všechno samo od sebe ví o junior.guru, jakým způsobem si je schopno načíst tu webovku (z HTML, ze screenshotu - pokaždé doporučí jiné věci, i vizuální), nebo co by mi doporučovalo změnit byznysově, nebo jaké úpravy bych měl udělat na té prodejní stránce.

Něco byly hlouposti, ale vychytalo to i pár věcí, na které jsme spolu s Terezou přišli přes průzkumy a mnoho hodin callů. Každopádně člověka, ani ty průzkumy, to ještě nenahradí. Třeba SWOT analýzu mi nějakou udělal, ale že by Discord je můj _single point of failure_, to mi do _threats_ nenapsal. Ale „vyhoření tvůrce“ je zase zcela legitimní a hrozba a trvalo mi pár let, než jsem si to uvědomil. Možná kdybych měl nějaké vymakanější prompty, nebo mu dal větší kontext, tak to dá lepší výsledky, ale na to já jsem asi teď líný, to raději udělám nějakou práci 😀 Jako experiment to bylo dobrý, chtěl jsem si pouze pohrát.

![Klubová čísla]({static}/images/screenshot-2025-04-25-at-16-42-33-klub-pro-zacatecniky-v-programovani.png){: .img-thumbnail }
Čísla

![Klubové zájmy]({static}/images/screenshot-2025-04-24-at-15-41-47-klub-pro-zacatecniky-v-programovani.png){: .img-thumbnail }
Zájmy

![Klubové tarify]({static}/images/screenshot-2025-04-25-at-16-43-01-klub-pro-zacatecniky-v-programovani.png){: .img-thumbnail }
Tarify

## Katalog kurzů

Měl jsem napsat do ITnetworku, jestli chtějí o rok prodloužit, tak jsem jim předtím aspoň doplnil popis v katalogu, protože to jsem předtím strašně dlouho prokrastinoval. I když si ITnetwork platí sponzorství, nejsem úplně OK s některými věcmi, které dělají, a nevěděl jsem, jak to uchopit. Celý jeden den jsem strávil rešeršováním jejich příběhu a spolu s ChatGPT jsem [sepsal text](https://junior.guru/courses/itnetwork/), který sděluje, co chci sdělit, a zároveň je to jen popis a neměl by nikoho naštvat. Jestli budou sponzorství prodlužovat, nebo jestli budou nějak upravovat způsob, jakým dělají svůj marketing, to se nechám překvapit 😅 Ale holt mám juniory na prvním místě, sponzorství nesponzorství.

Když už jsem byl toho, sepsal jsem i záznam pro to, co dělá [Andrew Sharp](https://junior.guru/courses/sharpprogrammer/). Ten už si mě předtím stačil zablokovat na LinkedInu. Ani vlastně nevím proč, jelikož nevím o tom, že bych na něj byl nějak útočný a komentováním jsem mu podle mě jen zvyšoval dosah příspěvků, ale budiž 😀 No takže když nebudeme kamarádi, nemusel jsem se moc omezovat. Stačilo si dát práci pouze s tím, aby text nebyl právně napadnutelný, a to jsem myslím dokázal s JUDr. ChatGPT nějak poladit.

Jak jsem psal, vylepšil jsem i vzhled upoutávky na klub, ale kromě toho i vzhled výpisu kurzů z Úřadu práce ČR a pár dalších detailů.

Když už jsem byl u toho, rozhodl jsem se zkusit rychle ještě přidat do katalogu základní informace o firmách. Na to jsem měl dojednané API od Imperu, ale toto dojednání proběhlo 622 dní předtím, než jsem to šel implementovat, takže mi vypršel přístup. [Dojemný příběh však dopadl dobře](https://mastodonczech.cz/@honzajavorek/114347362087422119) a tak mám teď v katalogu aspoň [základní info o všech firmách](https://mastodonczech.cz/@honzajavorek/114388787708126505) a do budoucna si s tím můžu ještě dál hrát. Imper jsem pak ještě přidal do partnerů, dal jim logo na web a přidal i poděkování na každou tu katalogovou stránku.

Pak jsem ještě docela dlouho ladil design záhlaví té katalogové stránky, aby to bylo trochu hezké a přehledné, a to i když jde o zvýrazněný záznam, nebo když má firma pobočku i na Slovensku.

Když jsem z toho udělal [příspěvek na LinkedIn](https://www.linkedin.com/posts/honzajavorek_kdo-v-%C4%8Dr-a-sr-provozuje-kurzy-programov%C3%A1n%C3%AD-activity-7320755445667688451-dBgD/?rcm=ACoAAACB93ABHHj4UI2winetGMZHboHlZIZojJA), začali se mi ozývat další a další lidi, že mám přidat jejich kurzy a toto stále trvá:

- [OKškolení](https://junior.guru/courses/okskoleni/)
- [VITA Academy](https://junior.guru/courses/vita/)
- [IT Academy](https://junior.guru/courses/itacademy/)

Beru to jako znamení, že firmy chtějí v mém katalogu být, a považují jej za relevantní. To je dobře, to už je jen krůček k tomu, aby tam chtěli zvýraznení 🤑

![Kurzy od Czechitas]({static}/images/screenshot-2025-04-23-at-11-23-15-zkusenosti-s-czechitas.png){: .img-thumbnail }

## Virtuální asistentka

> Business, ve kterém řešíte jen ty zásadní věci. Tvoříte své produkty. Děláte to, co vás baví a naplňuje. Máte čas na sebe a svou rodinu. Užíváte si svou podnikatelskou cestu.
>
> Představujete si takto své podnikání? Díky virtuální asistentce, která za vás vyřeší všechno, co vy řešit nechcete, to nemusí být jen sen. Nejlepší je, když se všichni věnujeme tomu, co nám jde nejlépe.
>
> — katalog [Virtuální asistentky](https://virtualni-asistentky.cz/)

Už dřív mi Věroš doporučoval, ať si seženu virtuální asistentku, že jemu to usnadnilo spoustu práce, ale asi jsem si k tomu musel holt dojít sám. Jednak se mi vykrystalizovala agenda, kterou bych mohl delegovat a jejíž kvalita prokazatelně trpí tím, že nemám čas se tomu věnovat: příprava přednášek. Jednak mi jedna virtuální asistentka přišla až pod nos přímo do klubu.

Takže to do sebe zrovna zaklaplo, domluvili jsme se a tento týden jsme si po mailech a na jednom delším callu vysvětlili, co spolu budeme podnikat. Asistentka se jmenuje Táňa a vlastně to ještě nedělá profesionálně, je zatím na rodičáku a uvažuje, že by povolání VA potom dělala. Se mnou si to vyzkouší, něco se naučí, a případně pak bude mít prvního klienta jako referenci.

Ze začátku ji budu přidávat do všech konverzací a bude mě „stínovat“, aby viděla, jak to dělám. Pak to zkusíme naopak, ona bude ty věci dělat a já ji budu „stínovat“. Pak už mě bude přidávat jen pro info a uvidíme, jestli si to postupně uřídí sama.

Štěpán Bechynský se zrovna ozval i s tím, že by udělal přednášku o těch certifikacích, tak jsem to využil a zkusím ho s Táňou za zády domluvit na květen. Hned mě to i baví víc, když vím, že to možná dělám naposledy a že do budoucna už zastanu jen drobné kousky toho procesu 😀

Mám z toho radost! Je super, nechat si od někoho pomoct a delegovat věci, které mě zas tolik nebaví, abych mohl dělat věci, které potřebuju víc.

## Prague Crawl

Kamarádi z Apify mě pozvali na [Prague Crawl](https://www.praguecrawl.com/), jednodenní konferenci o scrapování. Měl jsem i nějaké lístky, ale i když jsem je rozdával v klubu a na sociálních sítích, nepovedlo se mi žádný udat - asi kvůli termínu. Bylo to jednak narychlo, jednak byly Velikonoce a podle toho, jak to všude na internetu i na ulicích umřelo, si myslím, že každý druhý smrtelník byl v ty dny někde na výletě.

Na konferenci jsem se stavil, pokecal s pár lidmi a viděl pár přednášek. Probíralo se hodně AI, až jsem měl skoro dojem, že se AI probírá víc, než scrapování. Některé přednášky mi přišly trochu dlouhé na to, co mi vlastně daly.

No, je těžké soupeřit např. s něčím jako [Python Pizza](https://python.pizza/), což je formát jednodenní konference, kde přednáška trvá maximálně 10 minut a i když to člověka úplně nezajímá, stejně dává pozor a zůstane, a nakonec zjistí, že jej to vlastně obohatilo, i když to nečekal.

![Prague Crawl]({static}/images/screenshot-2025-04-25-at-16-40-53-prague-crawl-2025-april-23-lucerna-prague.png)

## EuroPython Beginners' Day

Spolu s kamarádkou Dariou připravujeme pro EuroPython tzv. Beginners' Day Unconference a už je to venku a dá se na to přihlásit. Budou to lehkotonážní diskuze, kroužky, otázky a odpovědi, panelovky, apod. Témata budou juniorní, změna kariéry, zaučování v první práci, atd. Pro účastníky EuroPythonu to bude zadarmo, ale bude tam moci přijít i kdokoliv jiný, přičemž lístek bude za symbolickou cenu €5. Máme ale jen 40 míst, takže kdo chcete jít, [registrujte se rychle](https://ep2025.europython.eu/beginners-day/)!

Pokud nám chcete pomoci šířit tuto úžasnou zprávu, tak [Mastodon (Honza)](https://mastodonczech.cz/@honzajavorek/114393293007870221), [Mastodon (Daria)](https://fosstodon.org/@daria/114393230103067931), nebo [LinkedIn (Daria)](https://www.linkedin.com/feed/update/urn:li:activity:7321170573693202433/). Já o tom na LinkedIn ještě musím status napsat, zatím jsem jen sdílel to od Darii.

![EuroPython Beginners' Day]({static}/images/screenshot-2025-04-25-at-16-38-15-beginners-day-europython-2025-july-14th-20th-2025-prague-czech-republic-remote.png)

## Drobná vylepšení CZAP scraperu

Vylepšil jsem trochu [scraper terapeutek a terapeutů](https://github.com/honzajavorek/czap/). Nově nemusíte být programátoři, abyste si poradili s jeho výsledky, protože [exportuje CSV](http://honzajavorek.github.io/czap/items.csv). To si můžete vrazit do Google Sheets a filtrovat si to tam. Nebo se zeptejte ChatGPT, jak se to dá z Google Sheets zobrazit v Google Maps a procházejte si to třeba i na mapě.

![Terapeuti a terapeutky v Praze]({static}/images/screenshot-2025-04-25-at-16-44-56-terapeuti-a-terapeutky-praha-duben-2025-google-my-maps.png)

## Další

-   Robert Vlach mě nominoval do [soutěže Živnostník roku](https://www.firmaroku.cz/). Nejdřív jsem se tomu jen zasmál, ale bavil jsem se o tom s lidma na Prague Crawl a prý to je o lidech, jako jsem já - kteří táhnou podnikání srdcem a třeba ani neumí vydělávat. Což potvrzuje tenhle text v jejich e-mailu: „Hledáme inspirativní příběhy úspěšných podnikatelů, tradičních rodinných firem i začínajících nadšenců, kteří díky účasti v našem projektu získávají zajímavé zkušenosti a také skvělou reklamu.“ Tak jsem se teda rozhodl tu nominaci přijmout. Registraci jsem ale ještě nevyplnil, je tam strašně moc políček a nebyl na to čas.
-   Propagoval jsem [Danovu přednášku](https://www.youtube.com/live/8_ZUwRKEJ7A) na Facebooku po různých skupinách a díky tomu už jsme na 3.1K views.
-   Doladil jsem ještě trochu novou [kapitolu o certifikacích](https://junior.guru/handbook/certification/). Hlavně jsem tam přidal ty bezpečnostní certifikáty, co mi poradili na CyberLadies Discordu. Pak jsem to propagoval na [Mastodonu](https://mastodonczech.cz/@honzajavorek/114340889574637513) a na [LinkedIn](https://www.linkedin.com/feed/update/urn:li:activity:7317807686027259906/).
-   Adamovi jsem poslal ještě nějaké tipy na lidi, s nimiž by mohl udělat rozhovory, ale netlačím na to, protože bude mít maturitu.
-   Trochu jsem poladil onboarding v klubu. Upozadil jsem některé kanály a role pro nové členy. Přidal jsem roli „Zajímá mě: tvorba her“.
-   Jakub Nešetřil mě doporučil novináři, který psal článek [Absolventi rekvalifikačních IT kurzů zaplavili trh, práci shánějí jen těžko](https://www.seznamzpravy.cz/clanek/ekonomika-byznys-trendy-analyzy-absolventi-rekvalifikacnich-it-kurzu-zaplavili-trh-praci-shaneji-jen-tezko-274460). Zavolal mi, čtvrt hodiny jsme si povídali, a výsledkem jsou dvě citace, které v tom článku má nějaký Jan Javorek.
-   Odebral jsem z webu Cloudinary. Způsobovalo to hromadu drobných _paper cuts_, které už se nakupily a nějak mě to přestalo bavit. Zvlášť, když mi Dan Srb řekl, že skoro totéž udělá, když dám obrázky dvakrát větší, než je maximální _viewport_, na kterém se zobrazují. Pryč s komplexitou!
-   Udělal jsem zase palačinky a tentokrát se mi ani jedna nepotrhala. Uvažuju o nějakém kurzu vaření. To si nedělám srandu, ale zatím je to jen myšlenka. Chtělo by to nějaké _cooking fundamentals_, abych se naučil základy tak nějak pro všechno, na kterých by se dalo stavět, ale možná vlastně nic konkrétního 😀 Takové to jak si nekoupíte konkrétní LEGO model, ale takovou tu sadu barevných kostek, abyste podle fantazie mohli postavit cokoliv. Ale možná k tomu přistupuju úplně špatně a vaření funguje úplně jinak.
-   Dodal jsem podklady k daním. Daňař mi udělal přiznání a bylo tam docela dost nedoplatků, takže jsem toho sice vloni vydělal víc (hlavně díky Apify), ale taky jsem toho teď dost poslal státu a měsíční zálohy se mi pěkně zvedly. Mám dojem, že jsem v takovém blbém bodě - nevydělávám už tak málo, abych neplatil nic, ale nevydělávám ještě tak moc, aby mi bylo jedno, kolik platím 😅
-   Byl jsem v kině na Večeru československého internetového bizáru. Došlo na spoustu klenotů: Káru, „mačkáš mi hada“, věštkyni Jolandu, Láďu Hrušku, Vlastíka Plamínka, bábu pod kořenem, mrznutí vody v reportáži TV Nova, a další. Překvapilo mě, že tam ale bylo i dost věcí, které jsem neznal!
-   Probral jsem si oblečení a vyřadil to, co už nebudu nosit. Trvalo mi to 2 roky a 15 minut. 2 roky prokrastinace, 15 minut samotná práce. Nechápu, proč jsem to tak dlouho odkládal.
-   Napsal jsem [úspěšný komentář o telefonování a hlasových zprávách](https://www.linkedin.com/feed/update/urn:li:activity:7318506154869907456/?commentUrn=urn%3Ali%3Acomment%3A(activity%3A7318506154869907456%2C7318586532506849280)&dashCommentUrn=urn%3Ali%3Afsd_comment%3A(7318586532506849280%2Curn%3Ali%3Aactivity%3A7318506154869907456)). Mámo, podívej, dostal jsem 40 lajků!
-   Fotku nástěnky ve školce s fixou ručně napsanými termíny akcí jsem nahrál do ChatGPT. Vygeneroval mi z toho za minutu export do Google Kalendáře. Zajímavé, co všechno tahle věc umí.
-   Chodil jsem pravidelně na fyzioterapii. Záda jsou lepší. Fyzioterapeutka prý taky fandí McLarenu. Záda se zlepšují. Cyklistika má spíš pozitivní dopad. Možná zkusím i běhat.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn. Hodně mailů jsem prostě nestihl přečíst a leží mi ve schránce i týdny, ale holt se z toho nepodělám. Musím prioritizovat. Udělil jsem jedno stipendium.
-   Za 15 dní jsem naběhal 3 km, ujel na kole 99 km. Celkem jsem se hýbal 12 h a zdolal při tom 102 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

![Večer československého internetového bizáru]({static}/images/img-5979.jpg)

## Plánuji

1. Odpracovat dva týdny pro Apify. Jeden za duben, druhý rovnou za květen.
2. Oslovit pár lidí, které chceme pozvat na Beginners's Day Unconference.
3. Vyplnit registraci do Živnostníka roku.

Taky jsme konečně domů pořídili lepší internet. Což ale znamená, že musím nějak zrušit ten starý, tak snad to nebudu prokrastinovat moc dlouho, jinak budeme mít dva internety 😅

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [Přestaňme lidi strašit, říká vědkyně o změně klimatu - VOXPOT: reportáže, které spojují Česko se světem](https://www.voxpot.cz/mluvit-o-zmene-klimatu-jinak-je-nutne-lidi-prestat-strasit-rika-vedkyne/)<br>„Teplota nikdy nebyla tak vysoká za posledních 125.000 let. Žádná lidská civilizace dosud tak vysoké teploty nezažila.“ „…pokud někoho příliš vyděsíte, jeho obranným mechanismem může být popření, i za cenu toho, že pak uvěří naprostým nesmyslům… v neustálém strachu nelze žít.“ „Mnoho lidí nechce nést zodpovědnost ani čelit temnější budoucnosti. Chybí jim také pocit, že jsou součástí celého řešení, že mají vlastní vůli.“
- [Něco za něco](https://houdekpetr.blogspot.com/2025/04/neco-za-neco.html)<br>„Účastníci byli v průměru ochotni vzdát se 15 až 30 procent svého platu, aby se vyhnuli toxickému pracovnímu prostředí. Nejvíce ceněnou vlastností byla práce bez sexuálního obtěžování, podle respondentů měla hodnotu téměř třetiny mzdy.“ A pak kde se bere ten pay gap. A ještě: „…ženy se mohou vyhýbat kariérnímu postupu či vedoucím rolím ne proto, že by neměly ambice, ale proto, že chrání samy sebe.“
- [The Post-Developer Era • Josh W. Comeau](https://www.joshwcomeau.com/blog/the-post-developer-era/)<br>Mám radost, že lidem v rozhovoru pro Lupa.cz neříkám blbosti, ale existuje minimálně ještě jeden člověk někde z druhé strany zeměkoule, který si myslí to samé a zdůvodňuje to těmi samými věcmi.
- [Nová pirátská vlna nebo boj o moc? " – Page Not Found](https://pagenotfound.cz/clanek/nova-piratska-vlna-nebo-boj-o-moc)<br>Pěkný longread o tom, kam se ubírají Piráti. Můj pocit, že nemám koho volit, kdo by měl šanci na 5 %, se tím ale moc nezměnil.
- [But what if I really want a faster horse? | exotext](https://rakhim.exotext.com/but-what-if-i-really-want-a-faster-horse)<br>Ze všeho se stává TikTok. Ale co když chceme i jiné věci než TikTok?
