Title: FIT nebo FI?
Date: 2010-12-04 23:08:00
Lang: cs
Tags: fi mu, názory, škola, vut fit

<div class="article-warning" markdown="1">
**A ještě jedno upozornění!** Tento konkrétní článek byl uveřejněn v rámci transparentnosti, čistě z archivních důvodů. Celý jeho příběh si můžete přečíst [zde]({filename}2013-03-05_text-o-fit-vut.md).
</div>

Mám dilema. **Jít na [FI MUNI](http://www.fi.muni.cz/), nebo zůstat na [VUT FIT](http://www.fit.vutbr.cz/)?** Toť otázka. Jdu si sem uspořádat myšlenky. Co mi nabízí jedna či druhá škola? Nebavíme se teď [o potřebě studovat nebo o tom, jestli jsou školy 10 let za současností a o tom co učí](http://blog.filosof.biz/vysoke-skoly-lzou/). To už tak nějak dejme tomu neřeším. Chápu, že VŠ mi nemá dát plnohodnotné vzdělání nebo mě učit JavaScript. Problém je, že nevím, co mě má ještě naučit. To, co mě měla naučit, mě myslím stihla naučit už ve chvíli, kdy mi dala titul Bc. Práce na projektech, samostatné studium, stresy o zkouškovém, teorie programování, práce v týmu, spousty projektů, týmových projektů a další soft skills, to vše znám z bakaláře. **Teď jsem na magistrovi a nic nového mi ta škola nedává.** Učí mě nějaké konkrétní věci, z nichž polovina mě nebaví a druhá polovina jsou totální kraviny. Světlé výjimky to nezachrání a stejně jsou to většinou volitelné předměty, na které v důsledku **není čas, protože musím dělat na věcech do povinných kravin**. Viz předmět GIS o geografických informačních systémech – bavil by mě, ale měl jsem tolik starostí s povinnýma blbostma, že jsem jej musel udělat naprosto nezúčastněně a dnes mám z něj akorát kredity. Z látky vím prd (zkoušku jsem vyhaluzil, jako projekt jsem si nechal uznat bakuli). **U školy navíc pracuju** a je pro mě důležité, abych v tom mohl pokračovat. To se mi teď taky moc nelíbí – FIT mě na kravinách vytěžuje tak, že už ani tu práci moc nestíhám. Jelikož to však není přivýdělek, ale můj jediný příjem, nemůžu si dovolit moc práci zanedbávat.

Problém prostě je, že **studium, jak jej absolvuji teď, mě nenaplňuje a mám pocit, že mi prostě nic nedává**. Dobře, tak ale i kdybych ho už dělal jen kvůli titulu, tak mi zase přijde, že na to mi zas **příliš bere**. Bere mi čas a energii, komplikuje mi život a to za cenu, kterou asi platit nechci. Vyhovovalo by mít možnost dostudovat školu tak, abych měl *master degree*, tedy Ing. nebo Mgr. (i když to Mgr. je fakt retardský, nechápu, proč nemají inženýra!!!). Zároveň, pragmaticky vzhledem k práci, aby se to dalo studovat v klidu. Chci větší možnost výběru toho, co chci studovat, aby mě to víc bavilo. Nechci se učit stále tytéž věci, co jsem měl na bakaláři, tedy programovat po večerech týmové/netýmové projekty v céčku dokolečka dokola jako idiot. Když už se budu učit nějaké pitomosti, tak chci, abych s nimi nestrávil všechny své podzimní víkendy. Můžete říct, že chci *master degree* zadarmo a že pokud ho takto dostanu, nebude získán tvrdou a *prestižní* cestou. OK, tak ať :) Já jsem spokojený se svým vzděláním, ten další titul chci jen proto, že se mi může v naší společnosti hodit.

## VUT FIT hnije

-   je to *prestižní* škola, každým rokem *prestižnější a prestižnější*, ale tím taky **neudělatelnější**
-   se studiem na FIT jsem [nespokojený]({filename}2010-04-07_chcete-li-se-jednou-zivit-webdesignem-nechodte-delat-inzenyra-na-vut-fit.md), **motivaci** jsem ztratil v podstatě před rokem a od té doby je pro mě hrozně těžké něco do školy dělat… zatímco na bakaláři mě štvaly akorát HW předměty, ale jinak to bylo v podstatě fajn, tak magistr je na téhle škole úplně zabitý
-   líbí se mi, že titul je **Ing.**
-   na FITu jsou lidé, které uznávám, např. superinteligentní František Zbořil, Alexandr Meduna se svým IFJ & VYPe nebo teď zrovna Adam Herout se svým TAMem :) , na druhou stranu, tyto předměty mám zapsané už teď a nic dalšího hezkého (na co bych se těšil) mě tam moc nečeká, naopak mě čeká *Dušan* a jiné zrůdnosti
-   **vedení fakulty je ignorantské a škola jde úplně do kelu**… pod slovem **prestiž**, které se skloňuje po celé fakultě se zakazují záznamy přednášek, vyhazují hromady studentů od státnic, dějí se zvěrstva na studentech… studenti jsou póvl a kantoři se unaveně tváří, že je dělat něco pro studenty výsostně otravuje… výuka ztrácí na kvalitě, ale rok od roku je víc svazující, přísnější, restriktivnější a náročnější… příkladem [budiž letošní MAT](http://www.campula.cz/clanky/fit-vut/prestizni-skola-prestizni-vysledky), který je ale jen kapkou v moři předmětů, z nichž se stala nekompromisní a tak nějak absurdní **jatka studentů** (IOS, IUS, FPR, aj. – TIN ale nepočítám, ten má tradici :D); příkladem prohnilosti fakulty je taktéž **kauza Vašek Tunka**, kterého zjevně proti řádu fakulty vyhodili od státnic a jemuž nepomohlo žádné opakované dožadování nápravy – k nalezení na „tajném“ FIT fóru je celý proces odvolávání až k rektorovi i s dokumenty – bez šance na spravedlnost… v takovém kontextu abych se pak skoro styděl říct, že mám titul z FIT na VUT v Brně
-   **ústav jazyků na FEKTu**, který s ním na FITu sdílíme, se podle informací typu „jeden spolužák z FEKTu povídal“ kvůli nedostatku peněz scvrkne do absolutního nesmyslu – učitelé na poloviční úvazek, placená výuka, výuka jednou za dva týdny… a to pomíjím, že já už si nemám ani možnost žádný jazyk zapsat, i kdybych chtěl
-   FIT má krásnou novou budovu a spoustu moderní techniky, ale údajně podle posledního **setkání studentů s vedením fakulty** (naprostá komedie, kde dostanou studenti vždy akorát tak nakopáno do zadků) za všechny problémy může **nedostatek financí** (a to jsem nenapsal, že jim tam v podstatě řekli, že **škole studenti za ty peníze vůbec nestojí**, *LOL*)
-   nebojím se, že neudělám TIN, s nímž teď zápasím – to je pro mě otázka cti! :D …ale upřímě se bojím, že příští semestr neudělám předmět vedený idiotem a že pak po diplomce neudělám teď už vyhlášené brutální fiťácké státnice, takže **moje úsilí získat titul vyjde vniveč** (tím spíš to bolí, že mě to úsilí tak brzdí a nenaplňuje, a tím pádem nejsem ani moc přesvědčený, zda za takovou cenu ten titul chci či potřebuji)
-   zůstat na FITu a posnažit se ho udělat je však **pohodlné** – ve smyslu že to jsou vyjeté koleje, ve kterých sice nějak trpím, ale zůstat v nich je jakoby pohodlnější, než zkoušet změnu, nemusím dělat žádná velká rozhodnutí a psát o nich články na blog, žejo… známe, víme…

## MUNI FI je pohoda

-   FI MUNI je prestižní škola, jež **má v informatice nějaké jméno** (myslím, že takové jméno mají v podstatě jen MatFyz, FIT, FI a asi i ČVUT, ze zbytku lezou pseudoinformatici, to nechám bez příkladu, nebo manažeři a projekťáci, to je případ VŠE)
-   podle všeho se na FI **nic moc při studiu nedělá**, tedy alespoň ne v kontextu toho, jací otroci jsou ze studentů na FITu, žádné projekty apod… údajně se dají zvolit předměty pragmaticky podle toho, jakou mají průchodnost a týdenní zátěž je pak pár hodin, studentík si válí šunky (no já bych to klidně odfláknul míň, nemám problém s těžkými předměty, pokud v nich vidím smysl nebo mě baví), předměty typu zápis → zkouška
-   podle všeho se na FI **dá víc vybírat předměty a je to studium více variabilní**, mě zajímá asi nejvíc obor Informační systémy, ještě je tam manažerské SSME v angličtině, ale to mě tolik neláká (možná jen kvůli té angličtině, ale prý to za to nestojí :) )
-   **průchodnost u státnic bývá prý 90%+**, záleží dost od diplomky (pokud je na A či B, neměl by být problém)
-   **bez přijímaček**, berou na základě Bc. titulu
-   většina kantorů nebo výuky je údajně taky mimo praxi a 10 let zpátky, ale to není oproti FITu ani zhoršení, ani zlepšení
-   **změna školy nese problémy**, samozřejmě spousta práce s přechodem, uznáváním předmětů, změnou univerzity, zvykání si na nové způsoby a prostředí no a koneckonců mi taky asi nevyjdou roky a myslím, že bych už asi i (minimálně?) jeden rok **platil studium**, ale to nevím jak je přesně
-   být na MUNI znamená mít menzy v centru města, kde teď bydlím :D a fakultu bych měl o dost blíž
-   **FI má lepší vztah k oboru, který dělám** – konají se na ní přednášky o webdesignu, konal se na ní brněnský BarCamp, hodně lidí, kteří dělají do webu nebo do něj dělat chtějí, mají právě tuhle školu
-   posunul jsem se časem víc od geeka k někomu, kdo touží mít větší kontakt s „humanitním“ světem, na MUNI mě láká možnost zapsat si předměty z jiných fakult (hlavně **jazyky**, třeba švédština, další angličtiny apod.)… celkově na mě **FI působí živěji**, třeba i tím svým festivalem studentských krátkých filmů
-   štve mě, že bych skončil jako **Mgr.**, na druhou stranu je to asi lepší, než skončit jako Bc.
-   dostudovat na MUNI by byl zajímavý **kompromis mezi mou touhou něco změnit s mým hnijícím studiem na FITu a variantou vykašlat se na VŠ úplně** a nechat si jen Bc., navíc by mi to mohlo dát **nadhled, zkušenost ze dvou různých prostředí**

Fakt o tom dost uvažuju. Je to můj život a cítím, že by to byl dobrý krok. Co vy na to? Názory? Brainstorming! Pohledy?! Do toho!
