Title: Plán na Q2 2024
Image: images/sven-mieke-fter0e2bzko-unsplash.jpg
Lang: cs
Tags: junior.guru

A je to tady, plán číslo dvě!
S plánováním na čtvrtletí jsem zatím spokojen.
Vychází to tak akorát.
Možná není úplná blbost, že většina byznysů funguje na bázi čtvrtletí, tak super, že jsem na to pokus-omyl po letech taky přišel 😂
Co se povedlo?
Co bude dál?
Jak jsem na tom?
Čtěte!

![Plán na Q2 2024]({static}/images/sven-mieke-fter0e2bzko-unsplash.jpg)
Fotka od [Sven Mieke](https://unsplash.com/@sxoxm)

První čtvrtletí uteklo jako nic.
Pojďme si připomenout, [co jsem plánoval]({filename}2024-01-25_plan-na-q1-2024.md):

-   ~~Programovat a psát, nerozptylovat se akcemi a spolupracemi.~~ Toto se mi, myslím, daří. Nějaké věci jsem odmítl.
-   ~~Soustředit se na problémy lidí, kterým chci pomáhat, ne na svoje problémy.~~ Dělám co umím 😅
-   ~~Přestat aktivně hledat produkt pro firmy.~~ Načrtl jsem si nový ceník, ve kterém bude velké prd, a pak to nechal zapadnout někde v Trellu, takže dobrý.
-   ~~Vytvořím nebo aspoň vymyslím MVP profilů kandidátů~~ Mám jasnou představu, co je potřeba udělat a vymýšlením té představy jsem strávil docela dost času, povídal jsem si o tom s Milkem, a udělal jsem i jeden malý PoC.
-   Dopíšu kapitoly v příručce: LinkedIn, Git, GitHub 👀
-   ~~Přesunu scrapery pracovních inzerátů na Apify a začnu je třídit přes LLM~~ Hotovo 😤
-   ~~Vydám další _success stories_ na web~~ Hotovo 😤
-   ~~Automatizace v klubu (povídání, týdenní plány…)~~ Hotovo 😤
-   ~~Vyberu a~~ domluvím ~~klubové přednášky na rok 2024~~ 👀 😅

Mohlo to být lepší, ale i tak dobrý, ne?
Nejhůř dopadlo dopisování kapitol do [příručky](https://junior.guru/handbook/).
Napsal jsem jednu novou, o [GitHub profilu](https://junior.guru/handbook/github-profile/).
Ale zase jsem na příručce i tak udělal hodně práce.

Předtím jsem se jí moc nevěnoval a v tomto čtvrtletí jsem jí udělal novou úvodní stránku a vytvořil spoustu menších stránek na různá témata, které teď mohu už jen přepracovávat.
Vlastně jsem u toho prakticky odznova napsal i kapitolu o [programování bez kódu](https://junior.guru/handbook/nocode/), ač to nebylo úplně v plánu.

Nejdůležitější ale je, že jsem se do příručky pustil, oživil ji, a že jsem udělal to nejdůležitější pro MVP profilů kandidátů, tedy ten návod na dobrý GitHub profil.

Přednášky jsem vybral a dvě domluvil, ale pak jsem to zase nedotáhl a nedomluvil další.
Je vidět, že to je teď prostě moje slabina.

## Finance

Na konci roku 2023 junior.guru vydělalo skoro 70.000 Kč/měs, [teď jsem zhruba na 50.000 Kč/měs](https://junior.guru/open/).
Očekávaný propad přišel rychle.
Mám přislíbené prodloužení spolupráce od několika firem, které junior.guru podporují teď.
Jedna nová přibyla.
Počet členů a tedy i příjmy z předplatného ale spíše stagnují.

Jsem však v klidu, protože jsem si našel [vedlejšák na částečný úvazek]({filename}2024-04-06_tydenni-poznamky-vedlejsak-v-apify-a-velikonoce.md) a ten by mi teď měl poskytovat „jistoty“.
Překlenu obtížnější období a až se mi povede junior.guru opět nakopnout, můžu do toho jít zas naplno.

Pozitivní je, že za Q1 celkový počet členů v klubu zásadně neklesl a jsem stále na zhruba 370.
Je možné, že se to odráží ode dna, ale nechám se ještě překvapit.

Stále platí, že se chci vracet ke kořenům a řešit juniorům jejich problémy.
Z firem udělám prostě akorát „podporovatele projektu“.

## Plán

Co teda duben, květen a červen?
Stále platí:

-   Programovat a psát, nerozptylovat se akcemi a spolupracemi
-   Soustředit se na problémy lidí, kterým chci pomáhat, ne na svoje problémy

Konkrétní úkoly:

-   Vytvořím funkční MVP profilů kandidátů
-   Předělám jak v klubu funguje mentoring
-   Vytvořím novou prodejní stránku klubu, zlepším FAQ (s [copywriTerkou]({filename}2024-04-06_tydenni-poznamky-vedlejsak-v-apify-a-velikonoce.md))

Bonusy:

-   Nový ceník pro firmy a transformace z „partnerů“ do „podporovatelů“
-   Domluvím klubové přednášky na rok 2024

Vloudily se mi tam úkoly, které jsou spíš moje problémy, než problémy juniorů.
Novou prodejní stránku nebo ceník pro firmy si junioři neužijou tak jako nový návod v příručce.
Nejvíc energie ale chci věnovat vytváření systému na profily kandidátů, a to by měla být fakt velká hodnota pro juniory, která snad převáží vše, co budu dělat na svém písečku.

No, dost keců. Vyhrnout rukávy a do toho.
