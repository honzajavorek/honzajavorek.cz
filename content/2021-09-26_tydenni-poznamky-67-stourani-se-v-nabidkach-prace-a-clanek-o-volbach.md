Title: Týdenní poznámky #67: Šťourání se v nabídkách práce a článek o volbách
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (20.9. — 26.9.) a tak [stejně jako minule]({filename}/2021-09-19_tydenni-poznamky-66-kousky-prirucky-v-markdownu-data-z-inzeratu-v-api.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Rozhodování

Začátek týdne se nesl v duchu rozhodování. Dostal jsem zajímavou nabídku (spolu)práce. Připadal jsem si na tu práci kvalifikovaný, zároveň by to byla v mnoha ohledech nová výzva a s misí, s níž se dokážu ztotožnit. Nabídky z firem střílí mimo mě i proto, že nemám zatím výměnou za peníze potřebu dělat na cizím písku, když mám píseček vlastní. Toto byl jiný případ, veřejný písek.

Jenže jsem nevymyslel, jak to aktuálně zakomponovat do svého života. A čím víc jsem vymýšlel, jak by to šlo, jaké praktické kroky bych musel udělat (rozhodováním jsem strávil víkend a pak ještě velkou část pondělí a úterý), došlo mi, že ty kroky dělat nechci. Došel jsem k závěru, že pokud mám JG rozvíjet, prostě si to nemohu v této chvíli dovolit. A zároveň, že nechci do svého dne natlačit další práci, i kdybych vymyslel, jak ji tam natlačit lze.

Byť by to jednoznačně mělo synergie s JG a přispělo by to výrazně do rozpočtu, můj hlavní úkol je teď udělat z JG funkční byznys a toto by mě od toho rozptylovalo. Nabídka vyžadovala co nejdřívější zapojení. Jenže na podzim už mám rozplánované činnosti, připravuju marketingovou strategii, mám psát články do médií, mají mi vyjít věci ze spolupráce s Engetem… Bojím se, že když budu dělat víc věcí zaráz, neudělám pořádně ani jednu. JG je stále ještě v zárodku a čeká mě na něm hromada práce, než se kolečka opravdu rozhýbou a „samy“ pojedou. Když se mu nebudu dostatečně věnovat, začne to zpomalovat a zahodím část energie, kterou do toho dávám.

Navíc si teď fakt užívám volnost, kterou mám díky tomu, že můžu dělat na JG jen tak náhodně v průběhu dne a týdne, většinou bez callů, bez pevných závazků, a střídat to s rodinou. Připomenul jsem si, že záměrně dělám JG tím způsobem, jak ho dělám, abych měl nezávislost a pohodu. Aby moje pracovní hodiny neměly žádný matematický vztah k mému výdělku. Abych si nemusel počítat pracovní hodiny. Abych pracoval z domů nebo odkudkoliv, na vlastním byznysu, dělal co mě naplňuje, neměl pravidelné meetingy, sessions ve vydychaných zesedačkých, abych neřešil problémy jiných lidí a byznysů jiných lidí. Abych mohl vstát v 11, když chci. Abych mohl jít do parku s kočárem kdy chci. Přesně jak [píše Levels](https://levels.io/async/), práce na dálku není ono, dokud není zároveň asynchronní.

Tuto nezávislost a asynchronicitu jsem získal vědomě tím, že jsem po opuštění Apiary spoustu věcí odmítl, spokojil se s málem a vymyslel jsem něco, co se vleze do velmi přísných mantinelů. Nedávalo by smysl to rozbourat, pokud jsem s tím spokojený. Sice JG ještě nevydělává tolik, kolik bych si představoval, ale mám díky němu nejlepší dny, jaké si můžu přát. Tak proč do toho házet vidle? Mám omezenou dobu, po kterou jde takový život provozovat: Dojdou peníze, dítě půjde do školy a hodí do toho vidle nějaká instituce, [klimatická změna omezí možnosti]({filename}/2021-09-26_tydenni-poznamky-67-stourani-se-v-nabidkach-prace-a-clanek-o-volbach.md), [začneme potřebovat auto]({filename}2021-08-28_bez-auta.md) a to nám sežere rodinný rozpočet :D, budeme chtít koupit [dům uprostřed polí](https://finmag.penize.cz/penize/419465-hybaj-do-poli) a budeme na to chtít hypo. Nevím, jsou různé důvody, proč to může skončit. Každé období v životě má omezené trvání. Proto si tohle musím užít, dokud to jde.

Cílem je mít pomalý a pohodový život s rodinou. K tomu naplňující práci, která ale umožňuje to pomalé a pohodové tempo. JG tou prací je, dokonce s přesahem, se společenským dopadem, akorát musím jeho ohýnek trochu přifouknout, aby z toho šlo v Praze žít. Pokud bych si přidal půlúvazek, ubral bych si možnosti byznys přifoukávat a můj život už by nebyl pomalý a jistě by byl i méně asynchronní. Byť jsem lepší nabídku od dob Apiary asi nedostal (ne z hlediska financí, ale souznění), tak si myslím, že můj vztah k JG je natolik unikátní, že prostě nakonec všechno trumfuje.

Pozitivním důsledkem celého rozhodování je, že jsem si mnohem víc uvědomil co mám a co chci. Taky jsem vymyslel konkrétní kroky, které by vedly k osekání pravidelných povinností na JG a uvědomil jsem si, že některé z nich bych mohl udělat klidně hned, protože jsou to neekonomické činnosti, místo kterých bych se mohl věnovat lepším věcem, podobně jako když jsem nedávno zařízl newsletter. K tomu všemu jsem přesypal a přeskládal svoje Trello podle priorit.


## Pracovní inzeráty, API pro Czechitas

V druhé části týdne jsem se snažil dokončit API pro Czechitas, ale protože jsem na to namotal spoustu vlastních věcí a předělávek, tak se v tom brodím jak bažinou a trvá mi to věčnost. Je to trochu [objevitelská práce](https://www.youtube.com/watch?v=v21jg8wb1eU), vždy něco zkusím, pak pustím scrapery a koukám, co to dělá s těmi daty, vyhodnotím zda je to to, co jsem chtěl, a pak to zase předělám.

Takhle jsem už třeba podruhé předělal, jak se v novém systému ukládají URL inzerátů. Dále jsem si hrál s místem platnosti inzerátu, časem kdy byl inzerován, jazykem inzerátu a tím, jak všechny ty věci dávat dohromady při duplicitním inzerátu. Udělal jsem při tom opět i pár oprav ve scraperech na LI nebo StartupJobs.

Nakonec asi nejzajímavější zjištění bylo, že pokud chci mít splachovací databázi, ve které bude jedna tabulka, jež přebere data ze záloh předešlých splachovacích databází, a tato data sloučí, čímž vytváří jakousi bobtnající historii, tak se vyplatí tuhle tabulku „verzovat“. Protože když v ní dělám změny, není pak schopný ten systém snadno se s těmi změnami vyrovnat. Pokud ovšem tabulku přímo v SQLite pojmenuju třeba `employments_v1` a při změně schématu to změním na `employments_v2`, není pak problém číst zálohy a rozeznat, co je ve starém stylu a co v novém a na každou z těchto tabulek napsat jiný adaptér, jež data přenáší ze starých formátů do současných. Přitom v ORM se to může stále jmenovat pouze `Employments`, tam se nic nemění.

S Czechitas jsme si zavolali a byť jsem nějakými moudry přispěl, mohl jsem pouze říct, že API ještě hotové není. Když jsem vyprávěl, že jsem na to nabalil spousty svých předělávek a bojuju s tím, vypadali všichni chápavě, jako že tohle už viděli u programátorů 100x, takže asi ok…


## Psaní článku o volbách

Jak jsem už [popisoval před časem]({filename}/2021-08-29_tydenni-poznamky-63-analytics-a-pocatky-nove-prirucky.md), když mám nápad na článek a přijde slina, musím jít psát, jinak už to nikdy nenapíšu. To se mi přesně stalo, vstal jsem (na mě) brzo ráno a psal jsem až do večera. Výsledkem je [tenhle článek]({filename}/2021-09-26_tydenni-poznamky-67-stourani-se-v-nabidkach-prace-a-clanek-o-volbach.md), který následně [vydali i na serveru ekolist.cz](https://ekolist.cz/cz/publicistika/nazory-a-komentare/honza-javorek-volim-marketing). To je pro mě nové, takové věci se mi dřív staly asi jen [se Zdrojákem](https://zdrojak.cz/autori/honza-javorek/) :)

Po vydání článku mi na několik dní vybuchly notifikace na Twitteru, takže jsem si nakonec musel zase zablokovat sociální sítě, abych taky něco udělal a nezbláznil se z toho. Rodiče mi napsali, že článek je moc dlouhý na to, aby ho dnes kdokoliv četl (legit) a že mě nevychovali k takto sprostým slovům, které jsem tam použil. Měl jsem prý třeba napsat „vykašlali se“. No, každopádně čekal jsem mnohem víc hejtů na Twitteru a mnohem míň hejtů v komentářích na tom Ekolistu, lol!

![Čísla k článku Volím marketing]({static}/images/volim-marketing-analytics.png)
Nejvíc lidí si to přečetlo ve čtvrtek

Vzhledem k těm číslům se obávám, že volby asi příliš neovlivním, ale třeba jsem přesvědčil víc lidí, než kdybych tady po Žižkově nosil [zelenorůžové tričko](https://obchod.zeleni2021.cz/). Což teda dělám stejně :D


## Další poznámky

- Prošvihl jsem jeden pracovní call, jakože úplně zazdil, což se mi teda běžně moc nestává :( Ostuda, dáme náhradu příští týden.
- Řešil jsem několik hodin [chybu, kdy se mi přestal instalovat projekt na CI](https://github.com/scrapinghub/extruct/issues/183). Pomohlo nakonec `poetry update`. Že by se mi flákal dependabot a neupgradoval vše co má? :/
- Časopis, kam to vypadalo, že bych mohl psát nějaké články, se odmlčel. Napadlo mě, zda jim e-mailový server neblokuje doménu `.guru`, což se ze záhadných důvodů občas děje. Vydržím do středy a pokud nic, asi jim zavolám.
- Přihlásil jsem přednášku na [OpenAlt](https://www.openalt.cz/2021/) o tom, jak dělám „otevřený startup“ s kódem na GitHubu, poznámkami na blogu, financemi veřejně. Myslím, že po termínu, ale formulář fungoval, tak jsem to moc neřešil. Přinejhorším až za rok :D
- Koukal jsem na nějaké možnosti jak si konečně uspořádat svoje pracovní místo. Jedna z těch zajímavějších věcí, na které jsem narazil, je [Stooy](https://www.stooy.cz/). Možná o tom jednou napíšu samostatný článek, zatím to nemá moc smysl, když jsem ještě nic nekoupil a nezkusil.
- Poslal jsem malou fakturu, jedné firmě nestačilo 6 členů v klubu, chtěli jednoho přidat.
- Sepisoval jsem smlouvu pro korporát. Snad to bude OK, má to dvě stránky a to ještě jen proto, že to je česky i anglicky. Je to zvláštní pocit, posílat do hlubin nadnárodní společnosti kontrakt, který není na 20 stran. Mnohem horší by ale bylo, kdyby mi to vrátili s tím, že to _musí_ být na 20 stran. I když, zrovna jedna z věcí, které mě VŠ fakt naučila, je „v pondělí mi doneste 20 stran textu, který má potenciál stát se bakalářskou prací“, rozšiřování okrajů a vkládání obrázků _included_.
- Promoval jsem [AMA o frontendu](https://junior.guru/events/#planned), která bude v klubu ve středu.
- Během 7 dní od 20.9. do 26.9. jsem při procházkách nachodil 13 km. Celkem jsem se hýbal 6 hodin a zdolal při tom 13 kilometrů.


## Co plánuji

Tři věci, které bych chtěl zvládnout udělat příště:

1. Dodělat konečně API pro Czechitas.
2. Začít portovat příručku hledání práce do Markdownu.
3. Kontaktovat časopis a zjistit, co se děje.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [We're going to have to solve climate change with capitalism](https://getpocket.com/redirect?&url=https%3A%2F%2Fjamesomalley.substack.com%2Fp%2Fwere-going-to-have-to-solve-climate&h=6e3c6b70a6390f5d3eca52f39d50cfdd6a05f819951371131466439dff56378a)<br>Kdo říká, že za všechno může kapitalismus, se nesnaží řešit klimatickou krizi, i kdyby měl pravdu. Klima musíme vyřešit rychle s tím, co máme, není čas na to nabalovat problémy nerovností ve světě.
- [The three-or-four-hours rule](https://getpocket.com/redirect?&url=https%3A%2F%2Fwww.oliverburkeman.com%2Ffourhours&h=1821b408e0e3e4050b0abbec4dc0cf50c2040d9966fdd0001c9c3f99f9f3b71f)<br>„Just focus on protecting four hours – and don't worry if the rest of the day is characterised by the usual scattered chaos.“
- [Promluvme si o toxické feminitě](https://getpocket.com/redirect?&url=https%3A%2F%2Fwww.heroine.cz%2Fdomaci%2F5811-promluvme-si-o-toxicke-feminite&h=074710077def8b5a550aeb4d5a924f8f1e455fbca2c3db0cf065986b04e6d26b)<br>I ženy umí být toxické, jsou to jen lidi. Mikroagrese jsou asi menší problém, než mužská toxicita (končící domácím násilím, stalkingem, znásilněním, umenšením životních voleb, které ženy mají), ale taky je to problém.
- [21 Sep 2021 – Pluralistic : Daily links from Cory Doctorow](https://getpocket.com/redirect?&url=https%3A%2F%2Fpluralistic.net%2F2021%2F09%2F21%2Fmonica-byrne%2F%23think-different&h=50f3e5f6bfbd0cfc8d6fdbe81b7f154fb681a07abf29e2dac05b9b839bfdc93b)<br>Cory Doctorow píše o tom, jak se dostal na trh, když začínal s psaním. Vysvětluje, že dnes je ta informace k ničemu, stejně jako byla jenu, když poslouchal historky úspěšných, když byl mladý. Doba je jiná. Nabádá k propojení se s vrstevníky a využívání starších jako mentorů. Nemůžu v tom nevidět analogii s junior.guru a radami juniorům. Lidé, kteří se do oboru dostali před 10 lety, umí většinou poradit juniorům nejhůř co se týče shánění první práce, ale mohou pomoci s řemeslem. Na rady ohledně shánění práce dobře funguje aktuální zkušenost sítě vrstevníků. Cory dál píše i o zajímavém rozebíratelném a plně opravitelném notebooku, kterým nahradil svůj ThinkPad.
- [Z přímky kruh: Receptem na udržitelnější budoucnost je cirkulární ekonomika](https://getpocket.com/redirect?&url=https%3A%2F%2Fmarkething.cz%2Fcirkularni-ekonomika&h=44e3c0c67e214522108f035c5c8eee1d5a5121f3d5e4321cdaabfd1ddfbe8119)<br>Článek o cirkulární ekonomice a recyklaci. Těším se, až to budeme umět lépe (jako lidstvo, i jako EU nebo ČR). Zrovna tato oblast mi přijde jako velká příležitost pro zlepšení a pro všemožné startupy nebo nová politická opatření. Ekonomický růst nezastavovat, ale zacyklit! :)
- [Žoldnéřské společnosti mají obrovský vliv podobně jako ve středověku. Nevracíme se zpět?](https://getpocket.com/redirect?&url=https%3A%2F%2Fstrangecatch.substack.com%2Fp%2Fzoldnerske-spolecnosti-maji-obrovsky&h=c60b9071112b56126b9fa0a60d6d19706661aef8596c7ed36edf9f347b3762ce)<br>Zajímavá perspektiva. Už mám za sebou druhý článek a asi to začnu číst, tenhleten StrangeCatch, nasazuje různé brouky do hlavy. Zasloužil by ale editora, který by opravoval překlepy a gramatické chyby.

<small>Upozorňuji, že to není vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
