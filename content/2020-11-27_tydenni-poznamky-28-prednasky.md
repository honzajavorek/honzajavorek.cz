Title: Týdenní poznámky #28: Přednášky
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl další týden (23.11. — 27.11.) a tak [stejně jako minule]({filename}2020-11-20_tydenni-poznamky-27-statni-svatek-a-dokonceni-kapitol-o-osvc.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Tento týden jsem se především připravoval na přednášky a přednášel.


## Dvě přednášky

Jeden bootcamp si se mnou už dřív na 25. 11. domluvil přednášku pro jejich studenty. Sice jsem se to snažil uhrát tak, aby se to třeba aspoň nahrálo a dalo na YouTube, protože nevím, jak moc mi dává smysl dělat přednášku pro ~10 lidí, a to ještě _pro bono_ v rámci placeného kurzu, ale nakonec jsem to prostě stejně přijal.

Shodou náhod se mi ale ozvali orgové [brněnského Pyva](https://pyvo.cz/brno-pyvo/2020-11/) s tím, že budou mít 26. 11. sraz na téma práce v IT a jestli bych tam nechtěl mít přednášku. Tak jsem si řekl super, nebudu to připravovat pro 10 lidí, ale třeba aspoň pro 60, a jak znám brněnské pyvníky, určitě to i nahrají a dají na YouTube, takže to uvidí ještě víc lidí.

V pondělí jsem dělal jiné věci, v úterý jsem si přednášku připravil (nějakou osnovu jsem měl už vymyšlenou předem) a ještě večer jsem si ji trochu zkoušel. Abych se dostal do přednášecího módu, pustil jsem si skvělý [talk svého velkého vzoru Simona Willisona](https://simonwillison.net/2020/Nov/14/personal-data-warehouses/), od nějž jsem i odkoukal nápad s Google dokumentem, kam mohou lidé během přednášky klást dotazy a psát poznámky. Ve středu ráno jsem neměl čas na nic, něco jsme řešili na bytě s okny a potom jsem se nemohl odtrhnout od přemýšlení nad tím, co dál s JG, no a ve 13:00 už jsem měl přednášku pro bootcamp. A dopadlo to dobře!

Zbytek dne už jsem ale pozornost neudržel. Musel jsem dál přemýšlet nad budoucností JG, byl jsem nervózní ze čtvrtečního talku, a prostě jsem se nějak zasekl. Takže jsem vymyslel, že budu pracovat na věcech, které s JG vůbec nesouvisí a pustil se do nějakých Open Source drobností. Ve čtvrtek jsem v tomto pokračoval a vyzkoušel si ještě jednou odpřednášet nanečisto talk, upravený pro Pyvo. Večer jsem se připojil, na srazu byla milá atmosféra, odvykládal jsem talk a pak mě ještě hodiny grilovali na dotazech :D Ke konci už jsem měl úplně vymluvený hlas. Připojilo se snad přes 50 lidí, takže celkem úspěch. Nahrané by to mělo být taky. Až bude záznam venku, zkusím to tady celé publikovat i se [slajdy](https://speakerdeck.com/honzajavorek/tips-and-tricks-on-how-to-get-your-first-job-in-tech), dotazy, poznámkami.

První ohlasy jsou fajn. Myslím, že se to líbilo. Lidé se mě teď ptají kdy a kde bude nahrávka. (Odpověď: Někdy bude, nevím kdy, Pyvo dělají dobrovolníci, takže nechť na to mají tolik času, kolik potřebují.) První feedback, který jsem dostal, byl tento :)

> Na začátku teda trochu depresivní, ale celkově moc pěkný no-nonsense talk!

Tož, já prostě nebudu lidi vodit za nos, že na juniory všude čekají s otevřenou náručí a nebude to těžký, jako to dělají jiné nejmenované projekty a aktivity :)


## Co dál s JG

Během středy dopoledne jsem se pokusil na JG podívat trochu s odstupem a sepsal jsem si zhruba jednu stránku, takovou jako kdyby [Zprávu o stavu Unie](https://cs.wikipedia.org/wiki/Zpr%C3%A1va_o_stavu_Unie). Asi se to správně jmenuje jinak, nejsem profi podnikatel, ani nemám ekonomku :) Je to prostě rozbor toho, jakým způsobem JG vydělává peníze, kolik to je, jak se to daří nebo nedaří, jaké jsou vyhlídky a co se dá dělat dál.

![Plán listopad 2020]({static}/images/plan-listopad-2020.png)

Nápady co dál by byly, ale chci to ještě důkladně probrat i se svou "investorkou" a nechat si to celkově projít hlavou, takže žádné akční závěry zatím nemám. Je to zatím spíš ve fázi návrhu, brainstormingu, atd. Pokud bych to napsal sem na blog, může to být bráno jako nějaké oficiální oznámení, takže sem nic psát nebudu. Novinky tohoto typu musím oznamovat koordinovaně a mít to pod kontrolou z hlediska marketingu. Potom sem ten report klidně hodím, nic tajného to v zásadě není.

Blbý je, že jak jsem začal přemýšlet nad tímhle, nechtělo se mi pak dělat na JG takovou tu denodenní běžnou práci. Jako bych stáhl plachty a nechal lodičku stát na místě, dokud nebude jasné, kam pluju, a prostě se mi do té doby nechtělo ani vydrhnout palubu. Takže mi přišlo vhod, že tento týden jsem zabil přednáškami a vlastně jsem nic jiného ani moc dělat nemusel. I když teda bylo docela vtipné, že se mě v otázkách po každé z přednášek někdo zeptal, co plánuju s JG dělat dál nebo jak se tím hodlám živit :D a protože jsem příliš dobrá duše, neřekl jsem [běžte sem a pošlete peníze](https://junior.guru/donate/), ani jsem nedržel poker face, ale prostě jsem vždy řekl něco od srdíčka.


## Další poznámky

- V pondělí jsem konečně publikoval kapitoly o OSVČ a ty jsou nyní už součástí [příručky](https://junior.guru/candidate-handbook/). Budu je postupně propagovat na sociálních sítích.
- Jedna firma souhlasila s prodloužením svého loga na příručce o další tři měsíce. Juchů!
- Slíbil jsem, že na [Kariérko.cz](https://karierko.cz/) dodám do konce roku článek.
- Zapomněl jsem minule napsat, že jsem strávil nějakou tu hodinku na callu s kamarádem, který se mě vyptával na všechno okolo API. Bylo to vlastně fajn, povídat si po dlouhé době o něčem jiném než o juniorech, ale zároveň jsem rád, že API už nedělám :D Poznámka: Pokud vůbec nevíte co API je, [věděl bych o jednom takovém fajném webu](https://cojeapi.cz/)…
- Na Indie Hackers jsem si aktualizoval profil a zeptal se v diskusi na [tipy jak se zlepšit v sales](https://www.indiehackers.com/post/resources-for-a-good-hearted-geek-to-boost-the-sales-skill-848b948313?commentId=-MMtZ0W-WtyuG_TNir4C). Na základě toho a dalších doporučení od bráchy jsem si pořídil knihy [How to Win Friends & Influence People](https://www.goodreads.com/book/show/4865.How_to_Win_Friends_and_Influence_People) a [Nikdy nedělej kompromis](https://www.goodreads.com/book/show/30357454-nikdy-ned-lej-kompromis-aneb-vyjedn-vej-tak-jako-by-ti-lo-o-ivot), které se chystám přečíst, myslím že zhruba do roku 2050 bych to mohl zvládnout.
- Chtěl jsem sledovat [interviews na Indie Hackers](https://www.indiehackers.com/interviews/), ale nemají RSS. Existují nějaké aplikace, které jsou schopny udělat RSS i z běžné stránky. Jenže celý ten web je nějaká SPA frontendová šílenost, takže všechny ty věci si na tom vylámaly zuby, protože očekávají obyčejnou HTTP odpověď obsahující HTML. Dal jsem tomu pár minut kódění s tím, že to možná nebude tak těžké scrapnout - přece jen SPA je nad nějakým API, tak třeba by z něj to šly ty články nějak jednoduše vytáhnout a vygenerovat z toho XML. Většinou, když si myslím, že něco budu mít do hodiny hotové, tak mi to trvá přinejlepším půl dne, takže mě opravdu překvapilo, když jsem to měl hotové asi za 20 minut :D Celý skript má do 30 řádků a i s nastavením GitHub Actions, aby jednou za den vygenerovaly soubor, to zabralo asi hodinu práce. [Repo zde](https://github.com/honzajavorek/ih-interviews). Vtip byl hlavně v tom, že jejich frontend se přímo dotazuje na službu [Algolia](https://www.algolia.com/) a v kódu jsou vidět všechny klíče potřebné k připojení. Takže jsem si jen přečetl dokumentaci jak se Algolia používá z Pythonu a na třech řádcích jsem měl ve svém skriptu stejný výsledek vyhledávání, jako mají oni na webu. Pak už bylo potřeba jen naučit se s nějakou knihovnou na generování feedu. Poměrně náhodně jsem vybral [feedgen](https://feedgen.kiesow.be/) a kopíroval příklady z jejich dokumentace tak dlouho, dokud to celé nezačalo nějak fungovat.
- Viděli jsme přes [Moje kino LIVE](https://mojekinolive.cz) film [Víkend na chatě](https://www.csfd.cz/film/811642-vikend-na-chate/komentare/). Oboje velmi doporučuji. Moje kino LIVE funguje stejně, jako kdybyste šli do kina. Je to v konkrétní čas, lístky si koupíte přes Goout, dostanete privátní odkaz na streaming, tam jedou reklamy a upozornění (že si máte otevřít víno, ne že si máte vypnout mobil). Zároveň je tam chat, kde můžete kecat s dalšími účastníky kina. Pak se chat zavře a začne film. Tedy vlastně ne, objeví se nějaký režisér nebo prostě někdo, kdo má s filmem něco společného, a nejdříve vám o něm něco řekne. Pak začne film. Na konci se zase objeví chat a hraje kavárenský _noise_, můžete se bavit s ostatními o filmu a je to teda dost sranda. Zvlášť v případě tak skvělého finského filmu o opilých třicátnících na chatě. Myslím, že to je věc, ke které Češi mají taky dost vztah :) i když určitě při sledování filmu neuškodí, pokud něco víte i o vztazích mezi Finy a Švédy, protože na chatě je i jeden Švéd a jsou z toho dost vtipné situace.
- Na [web Pyvce](https://pyvec.org/) přidali kluci z PyData na můj popud různá loga a informace o PyData. Asistoval jsem, aby se to všechno zamergovalo a dostalo ven.
- Na repozitáři nástroje pro nahrávání redirectů na ReadTheDocs, který jsem kdysi dávno splácal a hodil na PyPI, [se objevil Pull Request](https://github.com/honzajavorek/rtd-redirects/pull/2) od [Łukasze](https://github.com/VanDavv), který to zřejmě používá nebo chce použít! Já tedy zapomněl, že vůbec takový projekt mám, ale tím spíš je skvělé, že to pomáhá i někomu dalšímu. Dal jsem projekt trochu dopořádku, převedl z TravisCI na GitHub Actions, ze setup.py na Poetry, odstranil Semantic Release, které tam spíš jen překáželo, no a udělal jsem na tom PR review, poprosil o změny, pak zamergoval a vydal novou verzi.
- Na [Frozen-Flask](https://github.com/Frozen-Flask/Frozen-Flask/), kde se mi nějak už dříve přihodilo, že jsem jedním ze dvou správců projektu, se objevil [James](https://github.com/jayaddison) s Pull Requestem, takže jsem udělal reviews atd. To jej zřejmě motivovalo k dalším Pull Requestům, takže jsme chvíli dělali ping-pong s komentáři a Pull Requesty a Frozen-Flask teď hezky testuje a podporuje Python 2.7 i 3.9.
- Zjistil jsem, že [Viet Code](https://www.facebook.com/vietcodecz/) se asi přejmenoval na [Compeduo](https://compeduo.cz/), takže jsem jim zkusil napsat ještě jeden e-mail, který nabízí spolupráci.
- Na web Pyvce jsem se pokusil [přidat zásady zpracování osobních údajů](https://github.com/pyvec/pyvec.org/pull/188), zatím bez zpětné vazby. Tajně doufám, že si toho nevšimne žádný právník.
- Zkoumal jsem opět nové M1 procesory od Applu a nové počítače, které vydali.
- V pátek jsem zaznamenal zajímavou věc. Spadl mi robot na nabídky práce, protože se snažil scrapovat přes ruskou proxy a dostal stránku federální vlády, že přístup k těmto informacím je zakázán zákonem :D Opravil jsem to tak, aby se v takovém případě vybrala jiná proxy :) Snad mi [FSB](https://cs.wikipedia.org/wiki/Feder%C3%A1ln%C3%AD_slu%C5%BEba_bezpe%C4%8Dnosti) nedá něco do čaje.


## Memy od fanoušků

Tímto vydáním poznámek zavádím novou sekci, do níž budu umisťovat memy, které mi zaslali fanoušci. Za poslední dva týdny se jich urodilo mnoho, srdečně děkuji [Jakubu Mrozkovi](http://www.svetpatritemcoseneposerou.cz/) do Českého Těšína a posílám samolepku. Teda mě vlastně asi samolepky už došly, tak možná později. Můžu poslat vizitku, těch mám FAKT HODNĚ. No, to je jedno.

![Mem 1]({static}/images/mem01.jpg)

![Mem 2]({static}/images/mem02.jpg)

![Mem 3]({static}/images/mem03.jpg)

![Mem 4]({static}/images/mem04.jpg)


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Survival of the Richest](https://onezero.medium.com/survival-of-the-richest-9ef6cddd0cc1)<br>“Být člověkem je týmový sport”
- [Vzdělávání na dálku přináší zmatky v pojmech](https://t.co/8xs4QuaXIK?ssr=true)<br>Shrnutí pojmů kolem výuky na dálku a sem tam zhodnocení toho, jak daná věc funguje, k čemu je, jak jsme připraveni
- [Personal Data Warehouses: Reclaiming Your Data](https://simonwillison.net/2020/Nov/14/personal-data-warehouses/)<br>Perfektní talk o datech, SQLite, novinářských datech, GitHubu, Open Source, vlastních datech a o tom, jak najít nejestetičtější fotku pelikána, jakou jste vyfotili. Strašně se mi líbí, co Simon dělá, a přemýšlím, co by nad tím šlo dál postavit.
- [Je čas obnovit Česko/Slovensko. Uvnitř unie. Budeme toho ale schopni?](https://nazory.aktualne.cz/je-cas-obnovit-cesko-slovensko-uvnitr-unie-budeme-toho-ale-s/r~ffc6945029f211eb95caac1f6b220ee8/)<br>Jak naložit s Visegrádem
- [Yeah, Apple’s M1 MacBook Pro is powerful, but it’s the battery life that will blow you away](https://techcrunch.com/2020/11/17/yeah-apples-m1-macbook-pro-is-powerful-but-its-the-battery-life-that-will-blow-you-away/?guccounter=1&guce_referrer=aHR0cHM6Ly90LmNvL2ZjNTJnVHRyRDI_YW1wPTE&guce_referrer_sig=AQAAAMSo9e_nGQArO4BSNhn5i8c80YBf3cEnl7pi0EYXjL_TXt4GMQnqdim2SbzivR3FLJQdDxm1klTWVorxLCE7qzY7IOQhIO-UuWwIZLW35EpzpbMYcU9T_Rc4EY-AW9WHaD-JsZ2t_C1o3K_sWfte14U30U55CgnFznahMOlStpAg)<br>Rozbor nových Maců a M1 čipů, který se dobře čte i pokud nejste nějaký procesorový geek
- [Apple Silicon M1: Black. Magic. Fuckery.](https://www.singhkays.com/blog/apple-silicon-m1-black-magic/#is-8-gb-ram-on-x86-intelamd-the-same-as-8-gb-on-apple-silicon-m1)<br>Dobrý rozbor hypu kolem Apple M1 a super titulek :D
- [DEEP TALKS 75: Tomáš Ervín Dombrovský – Jaké změny čekat na trhu práce? A jak se na ně připravit?](https://m.youtube.com/watch?v=_Vci8EbKTVM)<br>Pěkný rozhovor nejen o pracovním trhu v Česku pod vlivem pandemie

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
