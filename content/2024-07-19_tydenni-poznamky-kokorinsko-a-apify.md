Title: Týdenní poznámky: Kokořínsko a Apify
Image: images/markus-spiske-RiSAjGsa0vg-unsplash.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/324
Mastodon-Comments: https://mastodonczech.cz/@honzajavorek/112813640428506508

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2024-07-12_tydenni-poznamky-europython-a-prekopavani-sponzoru.md) už utekl nějaký ten týden (12. 7. až 19. 7.), tak nastal čas se opět ohlédnout a utřídit si myšlenky.

![Poznámky]({static}/images/markus-spiske-RiSAjGsa0vg-unsplash.jpg)
Fotil [Markus Spiske](https://unsplash.com/@markusspiske)

<div class="alert alert-warning" role="alert" markdown="1">
**Plány:** Aktuální „předsevzetí” jsou v článku [Plán na Q2 2024]({filename}2024-04-06_plan-na-q2-2024.md)

**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/open/).
</div>

Měl jsem nakonec v pondělí volno, udělali jsme si prodloužený víkend. Kupodivu jsem ze svých šesti úkolů na tento týden sotva zvládl dva. Ale co. Je léto. Svět se nezboří.

Na junior.guru teď nic nestíhám, ale snažím se na to moc nemyslet a nestresovat se. Prostě dělám, co můžu, a teď se mi holt střídá Apify s různým volnem. Volno určitě potřebuju a než bude září a dcera půjde do školky, tak si ho musím nutně nadělit ještě co nejvíc. Holt junior.guru teď trochu ostrouhá, ale já se vrátím!

![Arnold]({static}/images/arnold.png)

## Kokořínsko

Od pátku do pondělí jsme jeli na Kokořínsko. Jezdili jsme tam na kolech (dcera v cyklosedačce) a bylo to fajn. I když bylo horko, v lese takové horko nebylo a na kole už vůbec ne. Připomněl jsem si, že mít něco jako dovolenou není vůbec špatná věc a už se těším, až si zase vezmu nějaké volno.

![lýkožrout]({static}/images/img-0747.jpg)

![skála]({static}/images/img-0840.jpg)

## Apify

Většinu týdne jsem zpracovával feedback na [nový kurz scrapování v Pythonu pro Apify](https://github.com/apify/apify-docs/pull/1023). Po tom Kokořínsku a v tom horku jsem nějak nedokázal nastartovat produktivitu podle svých představ, tak jsem si řekl, že do svého Apify týdne přidám ještě den, ať to mám na pohodu a ať mám čisté svědomí. Protože jsem to celé o den posouval kvůli volnému pondělku, znamená to, že příští týden ještě pondělí i úterý budu dělat pro Apify.

Během práce na kurzu jsem objevil [chybku v Docusaurus dokumentaci](https://github.com/facebook/docusaurus/pull/10306) a chtěl ji opravit, ale je to od Facebooku a mají tam CLA, a to jsem odmítl podepsat. Opravili si to aspoň na základě mého hlášení sami a i tak mi poděkovali.

Pak jsem ještě dělal na různých drobnostech kolem [Akademie](https://docs.apify.com/academy).

## Další

-   Šimon z klubu napsal [moc pěkné doporučení](https://www.linkedin.com/posts/fusatytata_jak-p%C5%99e%C5%BE%C3%ADt-cestu-juniora-popsychick%C3%A9-str%C3%A1nce-activity-7219245706472022016-TThG/) nově aktualizované [stránky o psychice na cestě do IT](https://junior.guru/handbook/mental-health/) a nakonec i samotného klubu. Je super něco takového číst, moc si toho vážím!
-   Koupil jsem si novou Lítačku na rok. Udělal jsem to z appky v mobilu, asi za 3 min. Cinklo Apple Pay a bylo to. Nemohl jsem tomu uvěřit! Ještě si pamatuju, jak se kupovaly kupóny na Open Card. Tak snad se přece jen někam posouváme.
-   Kamarád mi na poslední chvíli napsal, že Mutanti mají koncert na Štvanici, tak jsem se utrhl a zašel tam s ním. Bylo to super! Mutanty jsem objevil před pár lety a úplně se do nich zamiloval. O to drásavější bylo, že jsem je stále nemohl nikde chytnout na koncertě, zvlášť ve svém nabitém programu otce, partnera, podnikatele, kontraktora, atd. Kromě starých dobrých věcí zahráli i [Léto](https://www.youtube.com/watch?v=Tdp9a1JwDVc), což jsem vůbec neznal. Ideální banger na červenec.
-   Vyzvedl jsem výherní knihy ze Zásilkovny.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn.
-   Za 8 dní jsem ujel na kole 64 km. Celkem jsem se hýbal 19 h a zdolal při tom 64 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

1.  Dodělat práci pro Apify.
2.  Projít průběžně klub a odpovědět, na co bych měl odpovědět.
3.  Oslovit končící sponzory.
4.  Sepsat si plán na Q3.
5.  Domluvit nahrávání přednášky o Dockeru.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [The Shareholder Supremacy](https://www.wheresyoured.at/tss/)<br>„A CEO is no longer a person that built a company and runs it to provide a service, but the person that can make the company look "good" on paper, meaning that the company in question looks like it's growing, either in quarterly earnings or when presented to a gormless venture capitalist that hasn't participated in any meaningful form of production in years (or decades).“ Hodněkrát jede laciný „manažer není práce“, ale chápu, jak to myslí. Za přečtení to stojí.
- [Dopravci spočítali mrtvé cestující za deset let. Železnice 7, silnice 5500 - Zdopravy.cz](https://zdopravy.cz/dopravci-spocitali-mrtve-cestujici-za-deset-let-zeleznice-7-silnice-5500-211835/)<br>„Dopravci spočítali, že za posledních deset let (bráno ke konci letošního prvního pololetí) zemřelo na českých silnicích 5,5 tisíce cestujících, ve vlacích sedm. Prosté srovnání vychází tak, že na silnicích zemřelo 785krát více cestujících než ve vlacích.“
