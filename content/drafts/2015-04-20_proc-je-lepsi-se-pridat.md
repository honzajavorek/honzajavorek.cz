Title: Proč je lepší se přidat?
Date: 2015-04-20 11:52:13
Lang: cs
Status: draft

Máme tady takovou neziskovku, [Czechitas](http://czechitas.cz/), která se snaží pomáhat ženám do IT. Proč je taková aktivita záslužná, to jsem [vysvětloval minule]({filename}2015-04-19_proc-pomahat-holkam-do-it.md).

Holky s tím začaly hodně od srdíčka. Netušily, že ženy v IT jsou extrémně citlivé téma, které je potřeba komentovat obezřetně a pohybovat se v něm opatrně. Netušily, že je to černobílé, extrémně polarizující téma, v němž se diskuse nevedou argumenty, ale barvou dresu. Neměly ponětí, že i když jsou jejich dresy růžové, najdou se lidi, kteří budou kritizovat, že jejich dresy nejsou růžové dostatečně, nebo jsou růžové příliš.

A tak bojují nejen za svou misi, tedy za to, aby se dostalo víc žen do IT, což by už samo o sobě bylo víc práce, než na kolik teď mají sil, ale musí bojovat i s lidmi ze stejného názorového tábora. Proč o tom píšu? Protože si myslím, že je to padlé na hlavu.

Jsme malá Česká republika, malá IT komunita a ještě menší Python nebo Ruby komunita. Jsme země plná pohodlných, neangažovaných lidí a ti, kteří něco reálně dělají a o něco se snaží, se počítají na prstech. Tříštit síly je hloupé. Ať si myslíte o Czechitas co chcete, ty holky to dělají z nadšení. Je to absolutně ta nejlepší a nejaktivnější platforma, která tady momentálně existuje a o kterou se můžeme opřít, které můžeme pomoct.

Pokud souhlasím s jejich misí, ale nelíbí se mi něco na tom, co dělají, tak:

- **Nebudu je pomlouvat za jejich zády.** Místo toho si s nimi sjednejte schůzku nebo jim napište, klidně jen e-mail, zeptejte se jich na ty věci, co se vám nelíbí, přihoďte svůj názor, zeptejte se jak jim můžete pomoci, pomozte jim. Proč neřešit věci na rovinu?

- **Nebudu se od nich distancovat.** Je úžasné, že máte svou rytířskou čest, ale když se od něčeho distancujete, tak se vyřazujete z rozhodování. Nemůžete něco udělat lepším tak, že do toho budete kecat zvenčí, ale můžete se přidat, vybudovat si respekt jako rozumný člověk, kterému stojí za to naslouchat.

Obecně si prostě myslím, že se nevyplatí zůstat vně a tříštit síly. Nejen že tím nepomůžete samotné věci, ale ještě jí ubližujete v tom, že místo aby se udělalo o pár kurzů víc, holky budou řešit, kde o nich kdo zase co roznáší a s čí pomocí nemohou počítat. Smiřte se s tím, že svět není ideální, že všichni lidé vám nepůjdou hned na ruku, že respekt, který jste si vybudovali na jednom poli, nemusí na druhém znamenat nic.

Extrémně málokdy se stane, že je někde aktivní osoba, se kterou se nedá za žádnou cenu spolupracovat. Někdy musíte holt obrousit i svoje hrany a být tolerantnejší a smířlivější, ale těch angažovaných lidí je tak málo, že se to extrémně vyplatí. Navíc občas vidím, že jeden člověk odsoudí druhého bez toho, že by s ním kdy vůbec hovořil a dělá si úsudek na základě článků a zvěstí. V naší malé republice, kde není problém se setkat s kýmkoliv do několika hodin, ať už je v Praze, Brně nebo Ostravě, mi tohle přijde úplně k smíchu.

Zkuste se zamyslet, zda vaše názory nejsou pro ČR zatím třeba ještě příliš radikální a byť se k nim jednou dojde, tak pro pozvolný postup není žádoucí vynucovat si od začátku ty nejstriktnější podmínky. Máte-li názor, zkuste ho "prodávat", ne lidem nutit. Může se také stát, že nucením nedocílíte osvěty, ale averze a lidi, kteří by se časem názorově posunuli, se vás zaleknou a začnou úzkostlivě bránit své současné pozice.

Mě kdyby někdo přišel na [Pyvo v Brně](http://brno.pyvo.cz/) a nadal mi za to, že jsem přišel o půl hodinu pozdě, že máme mizerný projektor, že promítáme na ubrus a že jsme v nějakém miniaturním salonku s hrající hudbou, protože jiná hospoda se na nás vykašlala s rezervací, že jsme amatéři a že si udělá vlastní Python sraz, tak by třeba zabil něco, co bude za pár dnů slavit tři roky své existence a co v Brně, dovolím si říct, vybudovalo úžasnou komunitu skvělých lidí. Jenže všichni jsme si řekli, že je to punk, že je to dělané ve volném čase na koleně a pro dobrou věc, od srdíčka, a že je dobře, že něco takového vůbec je, že to někdo vůbec zorganizoval.

Myslím si, že bychom si úplně stejně měli vážit Czechitas a měli bychom jim pomáhat. Třeba s výhradami, ale pomáhat. Holky tu platformu časem třeba zprofesinalizují, zapojí se i do mezinárodních skupin, naberou know how, občas si na něčem nabijí čumáky, občas udělají nějaký faul. Ale co? Na rovinu říkám, že chci, aby si ty čumáky nabily se mnou, protože jim budu mít možnost pomoct, zachránit to a pro příště se tomu třeba vyvarovat.

Czechitas možná dělají chyby, ale mají jasnou a důležitou misi. Bude-li vaše ego dostatečně malé, uvidíte tuto misi a půjdete za ní. Lidi jsou všude a chybovat budou vždy, ale pokud vidíte tu misi, pochopíte, že to je vedlejší.
