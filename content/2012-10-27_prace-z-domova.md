Title: Práce z domova
Date: 2012-10-27 20:56:44
Lang: cs
Tags: highlight

Zajímám se o práci z domova - nejen proto, že jsem mnoho let takto pracoval, ale také protože nyní pracuji v kanceláři. Jaké jsou výhody a nevýhody práce z domova? Na co si dát pozor? Z čeho se radovat? Co je digitální nomádství? Rozhodl jsem se napsat článek, který by nějak **shrnul informace z mnoha zdrojů**, jež jsem pročetl.

Pro urovnání pojmů, anglicky se práci z domova říká nejčastěji [telecommuting](https://en.wikipedia.org/wiki/Telecommuting). U nás je zažité spíše *home office*, s tím jsem se však nikde v zahraničních zdrojích moc nesetkával, spíše zřídka.

## Práce z domova

![Hospoda Domov]({static}/images/pub-home.png){: .right }Je asi třeba zamyslet se nejprve nad tím, co je vlastně všechno práce z domova. Mám-li rodinný dům na hlavní ulici a v přízemí si vedu obchod, je to také práce z domova? Pokud mám v garáži truhlářskou dílnu, je to práce z domova? No asi ano, na oběd jdu pravděpodobně do vlastní kuchyně a vstát mohu také v podstatě kdy si usmyslím. Akorát už to není onen *telecommuting* ani *telework*. Správně by se tedy podle mě mělo říkat spíš **práce na dálku** než práce z domova.

<small>U tohoto mi vždycky v hlavě vyskočí myšlenka, že před průmyslovou revolucí byl "OSVČ" prakticky každý a taky skoro každý "pracoval doma" - zemědělec, řemeslník... Dnes to je "výsada" odvážných. Nějaký divný systém jsme si to zavedli, ne?</small>

## Co lze dělat na dálku

Spousta činností se dá dělat z domova, ale samozřejmě **nikdo neříká, že úplně všechny**. Letuška, hasič, ani horník svou práci na dálku neudělá, to je jasné. Telecommuting je v podstatě založený na tom, že na rozdíl od klasického způsobu práce, kdy člověk dojíždí za prací, v tomto případě **práce "dojíždí" za člověkem**. Funguje to na základě udělátek, jež nám přinesl technologický pokrok (e-mail, web, VPN, telefon, VoIP, cloudová úložiště pro data, apod.).

Rozhodně se tedy dá na dálku vykonávat o dost více povolání, než jen ta, která si k home office přičichla díky své blízkosti k IT jako jedna z prvních - programátoři, grafici, copywriteři, aj. Práce z domova je také charakteristická pro lidi [na volné noze](http://navolnenoze.cz/blog/prace-doma/).

Pokud vaše běžné pracovní úkoly zahrnují z drtivé většiny sezení u počítače nebo činnosti, které už **mají svá internetová řešení**, můžete je nejspíš stejně tak vykonávat i ze svého vlastního pokoje. Díky [VPN](https://cs.wikipedia.org/wiki/Virtu%C3%A1ln%C3%AD_priv%C3%A1tn%C3%AD_s%C3%AD%C5%A5) nebývají většinou překážkou ani požadavky na zabezpečení informací. Díky videohovorům nebo YouTube dnes můžete na dálku klidně vyučovat cizí jazyky nebo dávat lekce matematiky.

Kdy zvážit práci na dálku?

- Pracujete nezávisle a vyžaduji minimální interakci s lidmi kolem.
- Primárně komunikujete s klienty a partnery, po telefonu nebo e-mailem.
- Jste motivovaní sami od sebe a velmi disciplinovaní co se týče práce. A nic si nenalháváte ;-)
- Máte oddělené místo, které může sloužit jako kancelář a není běžnou součástí vašeho prostoru pro život.
- Váš domov má všechny potřebné zdroje, vybavení a služby, které vaše práce potřebuje.
- Je legální provozovat váš byznys z domova a máte na to povolení.
- Máte v blízkosti nějaké důvěryhodné místo, které můžete použít pro setkávání tváří v tvář s lidmi, pokud to bude potřeba.
- Jste na webu jako doma a umíte pracovat s online nástroji, které vám pomohou zůstat v kontaktu s okolním světem.

## Co je úžasné

- **Pohyblivá pracovní doba** - Sami si určíte, kdy se vám nejvíce hodí pracovat. Jste-li nejproduktivnější v noci, pracujete v noci. Můžete si dát po obědě 20 minut spánek, nebo si k trávení pustit seriál.
- **Nízké náklady** - Nepotřebujete zvláštní kancelář, nemusíte nikam dojíždět, nechodíte na menu do restaurace. Některé náklady sdílíte s domácností, něco si můžete dokonce odečíst z daní. Ušetříte peníze i čas.
- **Kontakt s blízkými** - Celodenní kontakt s rodinou, s dětmi.
- **Neruší vás kolegové** - Nemusíte se s někým bavit jen proto, že si potřebuje popovídat a je s vámi ve stejné místnosti.
- **Vybíráte si kolektiv** - Trávíte čas s rodinou nebo svými přáteli, případně v nějakém coworkingu. "Kolegy" si tedy vybíráte sami a trávíte čas jen s těmi, s kterými si máte co říct. Obvykle se v něm neobjeví lidé, se kterými si nesednete.
- **Žádná buzerace** - Člověk je sám sobě svým pánem. Sami si práci rozvrhnete jak potřebujete.
- **Pružnost** - Můžete pracovat kde chcete a kdy chcete. Dopoledne? Odpoledne? Na horách? V Argentině? Pokud je internet na Sahaře, můžete pracovat i odtamtud.
- **Jste ve svém** - Na co jste si v IKEA vybírali hezkou židli a k čemu vám je lednička plná jídla, kdybyste je měli použít jen o víkendech nebo po večerech?

## Co už je horší

- **Vyrušujete domácnost** - Můžete být své domácnosti na obtíž. Budete se s klienty setkávat doma? Budete mít oddělenou místnost pro práci (pracovnu, dílnu)?
- **Domácnost vyrušuje vás** - Mít kontakt s dětmi je hezké, ale k práci potřebujete klid a ten s nimi nejspíš nemáte.
- **Nedostatek vlastní disciplíny** - Dokážete být produktivní a dohlížet sami na sebe? Nebudete vstávat v poledne a pak sedět u stolu v pyžamu do pěti odpoledne?
- **Nosíte si práci domů** - Dokážete si rozdělit den na *práci* a *domov*? Nebudete pracovat průběžně po celý den?
- **Samota** - Nemáte kontakt s jinými osobami, chybí kolegové, není s kým prohodit slovo. Nejste součástí kolektivu.
- **Časový posun** - Pracujete-li pro někoho v USA nebo jste noční sova, musíte se nějak sladit s ostatními.
- **Není úniku** - Často si člověk doma odpočine od práce a v práci od domova. Pokud je domov a práce jedno místo, kontext se přepíná těžko.

Na většinu těch problémů existují řešení. Většinou stačí se naučit disciplíně, viz níže. Proti samotě a prolínání domova s prací pomáhá také [coworking](https://cs.wikipedia.org/wiki/Coworking).

## Jak na to

Programátor Bob McWhirter [sepsal krásný návod](http://bob.mcwhirter.org/blog/2010/09/12/HOWTO-work-from-home/) na to, jak začít s prací na dálku. Jak to udělat, aby na to nějaký zaměstnavatel přistoupil a aby to fungovalo. V článku má několik doporučení:

![Práce na dálku]({static}/images/remote.png)

1. **Nehledejte kancelářské zaměstnání** - Jak se dostat k práci na dálku? Jednoduše. Hledejte přímo práci na dálku. Sice se vám zúží výběr pracovních nabídek ze sta na dvě, ale pak se alespoň můžete lépe zaměřit na to, abyste jednu z těch dvou prací opravdu dostali.
2. **Nehledejte zaměstnání blízko kanceláří** - Jestliže bydlíte v [Adamově](http://prigl.cz/uncategorized/adamov-%E2%80%93-mesto-legend/) a hledáte práci v Brně, nebudete schopni zachovat si onu mentalitu "pracuji pouze z domova". Pokud se do kanceláře můžete dostavit příliš jednoduše, skončíte tam. Nejlepší je tedy bydlet ve venkovské oblasti daleko od měst a letišť. Žádný zaměstnavatel vás pak nebude trápit tím, abyste za ním jezdili. Ani jednou týdně.
3. **Buďte schopní pracovat samostatně** - Pokud firma hledá jen *lidský zdroj*, tedy nějakého programátora do počtu, nemáte šanci. Pokud jde o pozici vyžadující samostatnou práci a zaměstnavatel si myslí, že byste ji mohli dělat, můžete jej přesvědčit, že to zvládnete z domova. V zásadě se firma bojí, že vstanete v 11, budete pracovat do čtyř a budete 2 hodiny na obědě. A že se doví o skluzu projektu až těsně před *dedlajnem*. Prohlásit "Ne, vážně, já jsem dobrý v práci na dálku" moc nepomáhá. Musíte to dokázat a to lze dvěma způsoby: Buď už jste pracovali na dálku dřív (rok a více), nebo jste měli nějakou významnou roli v nějakém open-source projektu. První možnost je nejlepší, ale představuje problém *křidýlek z KFC a vejce*. Druhá možnost je naopak dostupná komukoliv.
4. **Nechte práci najít vás** - Protože už jste významnou osobou v nějakém open-source projektu, nejste žádný *lidský zdroj*, ale jste **tamten borec**, který hraje důležitou roli na **tamtom projektu**. Práce na takovém projektu vám vybuduje síť lidí, kteří vás znají. A znají dobře vaši práci. Vybudujete si reputaci. Jsou mizivé šance, že by vás někdo začal za open-source platit, ale mnohem snáze najdete firmu, která vás bude platit za něco co potřebuje ona. Uvidí vás jako aktivního, chytrého člověka a budou chtít použít váš rozum na řešení jejich problémů. Najde si vás sama.
5. **Buďte připraveni cestovat** - Připravte se na větší než malé množství cestování. Je v podstatě nemožné trvat na práci z domova a přitom nechtít cestovat. V určité situace prostě musíte být někde jinde, protože tam jste potřeba. Ať už jde o kancelář, schůzku s klientem, nebo o konferenci. Na druhou stranu, zbavíte se každodenního přepravování na pracoviště.

Práci pro open-source by se dalo lehce přirovnat k nějaké aktivitě zadarmo, na které ovšem sbíráte potřebné zkušenosti. V jiných oborech si dokážu představit jakoukoliv činnost pro nějaké občanské dobro, [pomoc neziskovkám](http://www.umsemumtam.cz/) apod. Záleží, co děláte, ale nejspíš se dá vždy najít takováto "startovací" práce, která poslouží jako dobrá reference vašich schopností a spolehlivosti.

## Zvlčení

![Vlčení]({static}/images/wolf.png){: .left }Prakticky ze všech zdrojů vyplývá, že při práci na dálku je ze všeho nejdůležitější **vlastní disciplína**. Jakmile ji člověk nemá, není prakticky schopen takovou práci vůbec zvládat a vykonávat. Na druhou stranu, pokud si poručit dokáže, vyřeší tím prakticky všechny nevýhody telecommutingu a užívá si skvělého života.

Co se týče tipů jak nezvlčet, musím přímo odkázat na [výborný článek](http://www.osobniproduktivita.cz/2012/09/jak-nezvlcit-pri-homeoffice/) shrnující poznatky [Michelle Losekoot](http://ruzovapanda.blogspot.cz/). Zkusím ale opět vytáhnout nějaké stručné odrážky z věcí, které se běžně zmiňují:

- **Vytvořte si stálé pracovní místo** - Vaše místo by mělo být tiché, klidné, mělo by vám tam být dobře. Pokud budete pracovat z postele nebo gauče, skončíte akorát u ortopeda. Navíc to vůbec neprospívá pracovní morálce. Nezapomínejte na [ergonomii](http://navolnenoze.cz/blog/zdravi-efektivni-prace-na-pocitaci/).
- **Vstávejte ráno ve stejnou hodinu** - *α* a *ω* nějakého, alespoň minimálního, řádu.
- **Ráno jako byste šli do práce** - Žádné pyžamo a snídaně u seriálu. Vyskočit z postele, převlíct se, rychle dopít kafe a hurá makat.
- **Řád** - Abyste měli co porušovat. Ne, vážně. Musíte mít nějaký řád, denní rámec, do kterého zasadíte "běžný pracovní den". Člověk tak prostě funguje. Michelle radí koupit si psa, který vám den krásně rozkouskuje, ale může to být cokoliv, třeba pravidelný sport. Musíte mít jasnou čáru v denním programu, kdy víte že jdete na oběd nebo že už končíte s prací. Nezapomínejte na přestávky a stravu pětkrát denně.
- **Nejezte u PC a nejezte sami** - Jednak nikdy nejezte u počítače. Neodpočinete si, mozek vůbec nezmění kontext, neužijete si jídlo, budete mít dřív hlad. Dejte si pauzu a najezte se v restauraci nebo třeba jen o místnost vedle. A jezte s lidmi. Pozvěte kamarády, klienty, známé, kohokoliv. Pozvěte je na společný oběd do restaurace nebo jim uvařte u vás doma. Nebudete se cítit tak sami :-)
- **Nekomunikujte jen po internetu** - Volejte lidem. Nejen že hodně věcí vyřešíte rychleji, ale ještě tak předejdete tomu, že bude šest večer a vy si uvědomíte, že jste dnes ještě na nikoho nepromluvili.
- **Střídejte aktivity** - Pokud jste na volné noze nebo máte více různých úkolů k vykonávání, střídejte je podle typu. Např. za každý splněný úkol, který vás nebaví, se odměňte něčím, co děláte rádi.
- **Odměňujte se** - Nemáte šéfa, který by vás poplácal po rameni. Kupte si po hezky odpracovaném dni nebo po odeslané faktuře něco hezkého, zajděte si do sauny, ... Můžete si taky zkusit zapisovat reporty toho, co jste ten který den dělali. Dodá vám to lepší pocit naplnění a zároveň se přitom můžete zamyslet nad tím, co by šlo pro příště zlepšit. Reflexe, kterou vám jinak nikdo nedá.
- **Nenechte se rušit** - Nesledujte u práce televizi a najděte si internetové rádio, kde je minimum reklam. Pokud nemáte zrovna pauzu, zavřete se před dětmi do pracovny. Pokud nemůžete ostatní naučit, že vás nemohou libovolně rušit při práci, nelámejte to přes koleno a "čas navíc" pro takováto vytrhnutí si doplánujte do denního rozvrhu.
- **Nedělejte co nemusíte** - Pokud máte větší hodinovou sazbu než uklízečka a uklízení máte hodně, možná je rozumné popřemýšlet nad tím, jestli to nenechat na ní. *Outsourcovat* se dá leccos - např. podávání daňového přiznání nebo i část vaší práce. Směřujte k tomu, abyste dělali jen to, co vás opravdu baví.
- **Nepracujte celý týden doma** - Zkuste kavárnu, coworking, louku. Nebuďte celé dny izolovaní.
- **Nehrajte si na pracovní týden** - Nebuďte otroky kalendáře nalinkovaného průmyslovou revolucí. Udělejte si sobotu ve středu a nebojte se pak pracovat o víkendu. Když vám to moc nepracuje, rozvolňete a nahraďte si to pár hodinami v neděli. Lidské tělo nezná nic jako víkend.
- **Rozdělte si barevně kalendář** - Když tam uvidíte podle barev např. Práce, Relax, Vzdělání, apod., nebude vám připadat, že celé dny jen pracujete.
- **Občas vše porušte** - Porušte výjimečně svůj řád a mějte z toho radost. Samozřejmě ale ne denně :-)
- **Milujte to, co děláte** - Práce, která vás štve, se z domů moc dělat nedá. Nenajdete motivaci a raději umyjete nádobí a posekáte zahradu, než abyste něco odpracovali.

## Produktivita

Mnohdy se uvádí, že doma **člověk po čase ztratí produktivitu** a po takovém seznamu tipů proti zvlčení se tomu dá snadno uvěřit. Já bych však doplnil, že v kanceláři jsme na tom úplně stejně. Jak opadne počáteční nadšení, tak si vždy najdeme způsob, jak strávit polovinu pracovní doby na Facebooku. Spousta lidí "vykazuje práci", [ale přitom se jen flákají a prokrastinují](http://www.ceskatelevize.cz/ivysilani/10394430317-na-stojaka/212522162600008/obsah/225812-lukas-pavlasek/), jelikož nejsou motivovaní k práci. Nesouhlasím tedy s tím, že se v tomto práce doma o moc liší. Je to samozřejmě snazší, protože nemáte nikoho za zády, ale efekt je stejný a výsledek, tedy že v sobě musíte sami najít motivaci a disciplínu, je totožný.

[Článek na Home Office Warrior](http://www.homeofficewarrior.com/home-office-warrior/are-those-who-work-from-home-more-productive/) komentuje [anketu od CompTIA](http://www.comptia.org/news/pressreleases/08-10-07/Telecommuting_Boosts_Worker_Productivity_CompTIA_Survey_Finds.aspx) z roku 2008. Je to v postatě reakce na jiný článek na ZDNet s názvem [Trying to increase productivity? Send your employees home.](http://www.zdnet.com/blog/btl/trying-to-increase-productivity-send-your-employees-home/10336) Zmiňuje:

- **67 % firem uvádí, že zaměstnanci jsou produktivnější** hlavně proto, že stráví méně času přesouváním na pracoviště a domů.
- **59 % přiznalo, že ušetřili** na kancelářském vybavení a spotřebovaném materiálu.
- **39 % tvrdí, že mají přístup ke kvalifikovanějším zaměstnancům**, protože se neomezují na jedno místo, kde lidé bydlí nebo kam jsou ochotni se přesunout. 37 % zmínilo, že práce na dálku snížila fluktuaci zaměstnanců.
- **25 % uvádí, že se zlepšilo zdraví** zaměstnanců, hlavně z toho důvodu, že byl snížen stres vyvolávaný každodenními přesuny.

Zřejmě to tedy s tou produktivitou tak strašné nebude. Zaměstnávání na dálku se dneska bojí čím dál méně firem. Z těch "slavných" v oboru programování zmíním třeba [37signals](https://37signals.com/svn/posts/3064-stop-whining-and-start-hiring-remote-workers) nebo [GitHub](https://github.com/about/team).

## Digitální nomádi

![Nomádi]({static}/images/nomads.png){: .right }Robert Vlach [píše](http://navolnenoze.cz/blog/nomadi/):

> Místa, o kterých jiní jen sní, mají dnes profesionálové pracující s počítačem prakticky na dosah. Díky globalizaci, levným letenkám a internetu se mohou stěhovat z jedné země do druhé, a zároveň pokračovat v práci pro své stálé klienty. (Nejčastěji kočují grafici, webaři, programátoři, překladatelé, copywriteři apod.)
>
> Nezávislí profesionálové většinou chápou užitek z podnikání jinak než ostatní podnikatelé. Takový profesionál–cestovatel možná nezbohatne, ale pozná kus světa a různé lidi v něm. Bohatne na zážitky, zkušenosti a nová přátelství. V tom může být profesní podnikání jedinečné, jako akcelerátor osobního rozvoje.

Asi netřeba nějakých dalších definic. Pracujete na dálku, takže můžete pracovat odkudkoliv. Nikdo neříká, že to musí být z vašeho domova. Nikdo neříká, že si nemůžete [udělat domov na měsíc někde jinde](http://navolnenoze.cz/blog/dovolena/). Víťa Válka třeba [jezdí po Evropě v karavanu](http://vitavalka.cz/karavan.php). Řekl si, že dokud jsou děti malé a nemusí chodit do školy, je to jedinečná příležitost něco si užít.

## Práce na dálku versus distribuovaný tým

Už zmiňovaný Bob McWhirter [nakousl](http://bob.mcwhirter.org/blog/2010/09/13/remote-worker-distributed-team/) rozdíl mezi dvěma situacemi: *Dálkový pracovník* a *distribuovaný tým*. Pokud jste *jen* **dálkový pracovník**, může vás potkat jakýsi "syndrom odloučení od zbytku týmu". Ostatní kolegové totiž chodí do kanceláře, povídají si tam osobně a spoustu věcí se nedovíte, hromada drobných i větších rozhodnutí se udělá bez vás. Lidé nemají potřebu vše cpát někam na internet, do BaseCampu, do e-mailu apod., no a jen kvůli vám to dělat nebudou.

Naopak **distribuovaný tým** je něco úplně jiného - v takovém týmu pracují všichni odloučeně. Každý sedí někde doma, jsou roztroušení po celém světě a internet je jediná možnost, jak spolu mohou efektivně komunikovat. Proto mezi nimi funguje používání e-mailu, IRC, apod., vše se dovíte, na všem se podílíte a nikdo není o nic připraven. Fungují tak některé firmy, ale hlavně drtivá většina open-source.

## Odděleno, sečteno, roznásobeno a podtrženo

Byl bych rád, aby z tohoto průřezu vyplynula jedna hlavní skutečnost, a to že **práce na dálku není horší nebo lepší než práce v kanceláři**. Obojí má svoje výhody i nevýhody a podle mě to objektivně vychází *[fifty](https://en.wikipedia.org/wiki/50_Cent)/fifty*. Veka se láme, pokud přeběhneme do subjektivní roviny. Záleží vždy výhradně na okolnostech - na typu práce a úkolech, které musíte vykonávat, na vaší povaze, na tom jak to máte zařízené doma, apod.

Pokud si myslíte, že práce na dálku by pro vás mohla být [to pravé ořechové](http://www.zufanek.cz/cs/produkty/orechovka), ale z nějakého důvodu váháte, nebude pro vás mít nikdo nikdy lepší radu než: **Zkuste to!** Zkuste to a sami uvidíte, jestli vám to vyhovuje nebo ne. Třeba si to domluvte jen na týden, ale prostě to zkuste. Nikdy nedokážete odhadnout předem svou vlastní disciplínu nebo pocity, jaké z toho budete mít.

Budu rád, když se v komentářích podělíte o svoje zkušenosti, přidáte nějaké doplnění článku, nebo mě opravíte :-)

## Střípky mozaiky

<small>Pořadí není abecední, ale podle toho, jak se zdroje vyskytovaly v mém článku.</small>

- [Práce doma](http://navolnenoze.cz/blog/prace-doma/), Robert Vlach
- [The Pros And Cons Of Working At Home](http://www.forbes.com/sites/sundaysteinkirchner/2012/04/25/home-office-vs-open-shop-the-pros-and-cons-of-working-at-home/), Sunday Steinkirchner
- [Work From Home or Rent an Office? Pros and Cons](http://www.moneytalksnews.com/2012/04/05/work-from-home-or-rent-an-office-pros-and-cons/), Jason Steele
- [Home Office vs. Office Space? The Pros & Cons](http://brandmakernews.com/business-brand/3516/home-office-vs-office-space-pros-cons.html), BMN News Team
- [Pro and Cons of Working from Home](http://www.lifehack.org/articles/lifestyle/pro-and-cons-of-working-from-home.html), Vishal P. Rao
- [HOWTO work from home](http://bob.mcwhirter.org/blog/2010/09/12/HOWTO-work-from-home/), Bob McWhirter
- [Jak nezvlčit při homeoffice](http://www.osobniproduktivita.cz/2012/09/jak-nezvlcit-pri-homeoffice/), Michelle Losekoot, <small>Pavel Trojánek</small>
- [7 tipů, jak zefektivnit práci z domova](http://www.podnikatel.cz/clanky/7-tipu-jak-zefektivnit-praci-z-domova/), Michael Hovorka
- [Top 5 Lessons I’ve Learned in 5 Years of Working from Home](http://www.homeofficewarrior.com/home-office-warrior/top-5-lessons-ive-learned-in-5-years-of-working-from-home/), Alyssa Gregory
- [Are those who work from home more productive?](http://www.homeofficewarrior.com/home-office-warrior/are-those-who-work-from-home-more-productive/), Grant Griffiths
- [Stop whining and start hiring remote workers](https://37signals.com/svn/posts/3064-stop-whining-and-start-hiring-remote-workers), David Heinemeier Hansson
- [Digitální nomádi](http://navolnenoze.cz/blog/nomadi/), Robert Vlach
- [Nomádská dovolená](http://navolnenoze.cz/blog/dovolena/), Robert Vlach
- [Remote Worker, Distributed Team](http://bob.mcwhirter.org/blog/2010/09/13/remote-worker-distributed-team/), Bob McWhirter

### Weby

- [Home Office Warrior](http://www.homeofficewarrior.com/)
- [Work at Home Forum](http://www.work-at-home-forum.com/)
