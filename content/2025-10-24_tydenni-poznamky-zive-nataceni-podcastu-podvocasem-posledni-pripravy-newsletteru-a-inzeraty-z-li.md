Title: Týdenní poznámky: Živé natáčení podcastu PodVocasem, poslední přípravy newsletteru a inzeráty z LI
Image: images/img-8935.jpg
Lang: cs
Tags: týdenní poznámky, junior.guru

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-10-17_tydenni-poznamky-kurz-scrapovani-v-javascriptu-a-dalsi-veci-pro-apify-akademii.md) už utekl nějaký ten týden (17. 10. až 24. 10.), tak nastal čas se opět ohlédnout a utřídit si myšlenky.

![PodVocasem LIVE]({static}/images/img-8935.jpg)
Pohled do hlediště studia v Bistru B při natáčení podcastu PodVocasem.

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

V pondělí a úterý mi nebylo dobře. Nějak mi bublalo břicho, chtělo se mi spát, dával jsem si paraleny, no prostě z mých pracovních dní nic moc nebylo. Ale zvládl jsem si aspoň u toho udělat základní administrativu a zajet k očnímu. Oči zdravé, ale dioptrie zas úplně jiné, měl bych pořídit nové brýle.

## Živé natáčení podcastu PodVocasem

Kluci z [PodVocasem](https://www.podvocasem.cz/) měli trochu nervy, že na natáčení nedorazím, když mi je blbě, ale nakonec se to do středy nějak uklidnilo. Vzal jsem si poprvé svoje junior.guru tričko, ale bylo mi blbý jít pouze v něm a logo junior.guru všem cpát pod nos, tak jsem přes to přehodil i košili, taková jakože korporátní elegance 😆

Před začátkem natáčení jsem se zakecal s lidmi a napadlo mě rozsypat samolepky po stole u chlebíčků, až když už byly chlebíčky snězeny a nikdo tam nebyl.

Šel jsem ze tří hostů jako první, což jsem byl rád, protože jinak bych měl během natáčení ostatních hostů asi akorát nervy. V sále bylo kolem stovky lidí. Probrali jsme v podcastu trochu moje začátky, trochu Python komunitu, a pak junior.guru a situaci na trhu.

Už před natáčením jsem se neudržel u Martina Michálka na LinkedInu a vyrapoval jsem mu tam pod statusem [komentář](https://www.linkedin.com/feed/update/urn:li:ugcPost:7385957067565613056/?commentUrn=urn%3Ali%3Acomment%3A%28ugcPost%3A7385957067565613056%2C7386044042805141505%29&dashCommentUrn=urn%3Ali%3Afsd_comment%3A%287386044042805141505%2Curn%3Ali%3AugcPost%3A7385957067565613056%29) o tom, jak je to všechno špatný. To mě asi naladilo i pro podcast, protože tam jsem se rozrapoval ještě víc 😆

Zábava to byla velká, ale pak mě trochu mrzelo, že jsem nezmínil víc i to, jak to junior.guru řeší a s čím dokáže nejvíc pomoct. Jak to řekl jeden z mých fanoušků, který byl v publiku, „klub máš super, děláš to dobře, je to fakt užitečný, ale musíš to lidem říct“ (parafráze). Trochu se bojím, že jsem tohle moc dobře nedokázal a kdo si ten podcast pustí, tak bude mít dojem, že junioři v IT je jedna velká hořící koule propletených neštěstí a uteče od téhle věci co nejdál.

Ale kdo ví, co jsem tam vlastně říkal? Můžu mít nějaký svůj dojem, ale dokud si to nepustím, tak je to jenom nějaký velice subjektivní zlomek reality. Hlava si tyhle věci zpravidla ukládá dost selektivně a zpětně interpretuje dost po svém.

Další dva hosté byli fajn. Hodně mě bavila energie [Michala Benátského](https://www.linkedin.com/in/michalbenatsky/), který dělá herní engine Robloxu, to si pak fakt poslechněte, až to bude venku.

Po podcastu se šlo na pivo, ale úplně jiným východem, takže jsem zapomněl na samolepky a všechny je nechal na tom stole vedle dávno snězených chlebíčků. Nevím, jestli je v Bistru B posbírali a schovali, nebo je vyhodili, ale já tam pro ně teď nepojedu, takže pokud to tu čte někdo, kdo se vyskytuje na Budějovické a chtěl by se tam zeptat na asi 50 žlutých samolepek junior.guru, směle do toho, budou vaše.

Ale to jsem odbočil. Po podcastu se teda šlo na pivo. Tam jsem úplně náhodou potkal úplně nesouvisející osobu, která ani nebydlí v Praze a která tam byla kvůli své práci, inkognito 😀

S fanoušky podcastu jsem se bavil až do půlnoci a odcházel jsem s trochu lepšími pocity, protože to vypadalo, že moje promluva v tom podcastu je zas tak neodradila, nebyla příliš negativní, a naopak nad tím tématem začali trochu přemýšlet a tak. A propojil jsem se s hodně novými lidmi. Byli to lidi spíš kolem C#, Javy, z bank, a to je dost mimo mou běžnou bublinu. A byli fajn a s některými si píšu v LinkedIn zprávách doteď.

![Katka Charvátová]({static}/images/img-8936.jpg)

![Michal Benátský]({static}/images/img-8940.jpg)

## Poslední přípravy newsletteru

Rozhodl jsem se, že newsletter už v říjnu posílat nebudu a odstartuju to až v listopadu. A že si to aspoň ještě trochu víc připravím.

Tak jsem nakonec předělal i formulář na webu, aby mířil rovnou na Buttondown a ne do Ecomailu, a Ecomail jsem vyhodil ze svojí infrastruktury. Už i počet odebírajících se teď přes API stahuje rovnou z Buttondownu. Výměna formuláře si vyžádala pár úprav na frontendu, ale nic strašného. Akorát se to blbě testovalo, protože nemám tolik vlastních e-mailových adres a Buttondown přísně všechno chrání, abych nebyl nějaký spammer. Nakonec jsem zjistil, že docela dobře na tohle testování funguje [Hide My Email](https://support.apple.com/en-us/105078), kde Buttondown nepozná, že jsem se přihlásil pětkrát za sebou já. Upravil jsem pak ještě pár věcí v generování dat pro newsletter.

Upravil jsem i _landing page_ pro newsletter, aby tam nebyl výpis klubových akcí, podcastů a příběhů, ale aby tam byly přísliby toho, co lidi v newsletteru najdou. Pod nima pak bude aktuální vydání a archiv poslaných newsletterů, ale to udělám, až nějaký archiv bude 😀

![Landing page newsletteru]({static}/images/screenshot-2025-10-24-at-14-44-39-novinky-pro-zacatecniky-v-programovani.png){: .img-thumbnail }

## Stahování pracovních inzerátů z LI

Když jsem se koukal, jak by šlo automatizovat nějaké další věci kolem publikace článků na LI, narazil jsem v [Apify Store](https://apify.com/store) na _Actor_, který měl podle mého gusta docela dobře pořešené stahování pracovních inzerátů z LI a dokonce měl přijatelný i pricing. Tak jsem ho hned zkusil a fungoval, tak jsem si říkal - proč ne?

Po dvou dnech debugování už vím proč ne 🤣 Jednak jsem to musel nějak zapéct do své scraper infrastruktury, která není připravena na scrapery třetích stran. Zkoušel jsem to nějak, ale jediným výsledkem bylo nareportování nových bugů do Apify, jeden v integraci se Scrapy a 4 v dokumentaci.

Nakonec jsem to dal úplně mimo to a naprasil jsem to přímo do hlavní codebase. Nějaké kousky kódu jsem zatím nechal i zduplikované mezi hlavní codebase a scrapery, protože to prostě bylo nejpragmatičtější řešení v tenhle moment. Hotovo!

Akorát že vůbec. Přísun nových inzerátů se nejdřív neprojevil, protože jsem různé věci cachoval, takže jsem zjišťoval, proč se neprojevil. Pak se teda projevil, ale až moc, protože různé věci začaly pod náporem nových dat padat na dosud neobjevených hraničních případech, nebo prostě a jednoduše _timeoutovat_, že to jako trvá moc dlouho a tak. Teď to padá na tom, že se nepovede stáhnout loga firem, protože se můj stahovač o zasekne na nějaké chybě a pak zacyklí dokolečka. Krása.

No radost vedle radosti! Nevím, co jsem si myslel. Jako bych takovou věc dělal poprvé 🤣 A ještě to tam naperu samozřejmě ve čtvrtek/pátek před odjezdem na hory 😀 Ale co bych pro juniory neudělal! Pracovní inzeráty z LI konečně zase budou! Brzo. Určitě.

![Build padá, něco si přej]({static}/images/screenshot-2025-10-24-at-15-01-24.png)

## Další

-   V pátek už se mi nechtělo rozjíždět nové věci, tak jsem při čekání na to, jestli náhodou třeba teď projde build na CI, nebo jestli se někam pohne AI agent, sepsal něco jako dokumentaci k Discord botovi, kterému v klubu říkáme kuře. Bude na adrese [/about/bot/](https://junior.guru/about/bot/), ale zatím tam není, protože mi všechno padá kvůli inzerátům z LI.
-   Doladil jsem zase trochu víc svou POSSE navibekóděnou Firefox extension, aby toho uměla víc. Kód jsem nakonec [hodil i na GitHub](https://github.com/honzajavorek/posse/), ale nějak jsem tam zatím nestihl dát žádná upozornění, že to není můj kód a použití je pouze na vlastní nebezpečí.
-   Řešil jsem zajímavou chybu, kdy si LLM vymyslelo ID, které bylo větší než integer v SQLite. Já samozřejmě vím, že LLM si může vymyslet IDčka, místo aby mi vrátilo jedno z platných, které by mělo znát ze vstupu, takže jsem výsledky vždy kontroloval. Podíval jsem se do SQLite, jestli to existuje, a když ne, tak jsem požádal o nápravu. Akorát mě nenapadlo, že si vymyslí tak velké číslo, že to přeteče SQLite integer a ten databázový _lookup_ na tom spadne 😀
-   Losoval jsem náhradní lístek na [DevFest](https://devfest.cz/), protože Jitka M. nemohla jet, a bylo to vtipné, protože náhodný algoritmus mi pořád vyhazoval tytéž lidi, kteří už lístek měli 😀 Musel jsem to nakonec udělat trochu víc ručně než obvykle.
-   Vedl jsem ještě [nějaké konverzace s autorem doccmd](https://github.com/apify/apify-docs/pull/2027#issuecomment-3426639359) a na jeho žádost založil [adamtheturtle#574](https://github.com/adamtheturtle/doccmd/issues/574).
-   Snažil jsem se po krůčkách posouvat naše nové bydlení a připravovat odjezd na hory.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn, upgrady závislostí na všech projektech. Vybírali jsme termín přednášky na listopad.

## Plánuji

1.  Odpočívat.
2.  Opravit stahování LI inzerátů.
3.  Začít šťourat do [kandidátů](https://junior.guru/candidates/).

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [Komentář: Praha zakazuje sdílené elektrokoloběžky, nově zpoplatní sdílená kola - Městem na kole](https://mestemnakole.cz/2025/10/komentar-praha-zakazuje-sdilene-elektrokolobezky-doplati-na-to-i-sdilena-kola/)<br>„Auto v modré zóně zaplatí 600 až 1200 korun ročně, tedy zhruba 1,6 až 3 koruny denně, sdílené kolo vyjde na 0,83 koruny denně… Kolo zabírá osminu prostoru, nevypouští emise, neprodukuje hluk…“ „Zatímco parkování aut město dlouhodobě dotuje, u kol nově zavádí poplatek za službu, která dopravní zátěž reálně snižuje… Sdílená kola přitom slouží především obyvatelům města a město je dokonce podporuje skrz propojení s Lítačkou: 2× denně 15 minut jízd zdarma.“
- [Klimeš: Obnova ekonomické státnosti bude těžká — Chyba systému](https://www.mujrozhlas.cz/rapi/view/episode/d4b64331-b559-31c1-b6b9-b3bb5eaddb2a)<br>Smutný.
- [Pražští radní schválili zákaz sdílených elektrokoloběžek. TSK je bude od ledna odstraňovat - Zdopravy.cz](https://zdopravy.cz/prazsti-radni-schvalili-zakaz-sdilenych-elektrokolobezek-tsk-je-bude-od-ledna-odstranovat-263271/)<br>„Sdílené elektrokoloběžky mají podle předloženého materiálu řadu negativních dopadů, jako je vysoká nehodovost, porušování dopravních předpisů či narušování veřejného pořádku.“ Totéž platí v centru města i pro auta, tak snad projdou brzo regulací taky. (Koloběžek nelituju, mělo to opravdu víc negativních externalit než užitku a kola zůstávají.)
