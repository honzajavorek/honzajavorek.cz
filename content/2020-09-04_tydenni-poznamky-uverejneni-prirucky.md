Title: Týdenní poznámky: Uveřejnění příručky
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky


Utekl další týden (31.8. — 4.9.) a tak [stejně jako minule]({filename}2020-08-28_tydenni-poznamky-par-dni-pred-vydanim.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Příručka je venku

1.9., tedy v pondělí před půlnocí, jsem uveřejnil příručku. Vše jsem si připravil předem, takže v den uveřejnění jsem se tím ani tolik nezabýval a před spaním akorát z mobilu mergnul [tenhle Pull Request](https://github.com/honzajavorek/junior.guru/pull/361). Kdo je pozornější, jistě si všimne, že příručka byla celou dobu na webu, jen na tajné adrese a kdokoliv si ji mohl z GitHubu dávno přečíst. Dokonce i tajný náhled pro lidi z newsletteru fungoval akorát tak, že jsem lidi poprosil, ať to zatím nešíří. Statické stránky, žádné heslo, žádné složitosti. Tolik k tomu, že vám všichni ukradnou texty, nápady, nebo že na GitHubu se vám někdo dívá pod ruce. Pokud nejste slavní, všem je úplný šumák, co děláte, dokud tomu neuděláte pořádnou reklamu.

Prvního jsem šel a nasdílel vydání příručky do 19 skupin na FB, na Twitter, na LinkedIn, na Instagram. Prošel jsem relevantní Slacky, ve kterých jsem, a hodil to i tam. Pro každé místo, kam jsem příručku sdílel, jsem vymyslel unikátní text, který se pro danou skupinu nejvíc hodil. Samozřejmě předmětem sdělení bylo vždy totéž, takže jsou podobné, ale přišlo mi, že to takto dává největší smysl, nechtěl jsem jen copy-pastovat a tapetovat nějakým spamem.

V pátek ráno jsem myslel, že je po všem a že si budu už jen hrát se psaním tiskové zprávy, ale můj tweet ráno [poslal dál](https://twitter.com/spazef0rze/status/1301773489041371136) Michal Špaček svým 10 000 followerům a to spustilo úplně novou vlnu zájmu, retweetů, připomínek, atd., takže během pátku jsem vůbec nevěděl co dělat dřív, byl to hukot. I tyhle poznámky píšu až teď v neděli.

## Tiskovka

Původně jsem nechtěl psát žádným médiím a řekl jsem si, že [tweet](https://twitter.com/honzajavorek/status/1296808683419193345) buďto bude stačit, nebo na to prostě kašlu. V dubnu jsem psal úplně všem možným médiím a byla to spousta úplně zbytečně vynaloženého času. Jenže teď jsem si vzpomněl, že na Root, Zdroják a Lupu se dá poslat zprávička přes formulář a oni to případně jen upraví a schválí. Otevřel jsem si formulář a uvědomil si, že potřebuju napsat text, který se nápadně podobá slohovému útvaru tisková zpráva a touto salámovou metodou jsem se teda dostal k tomu, že jsem ji nakonec přece jenom začal psát. První verzi jsem udělal podle [TZ Česko.Digital](https://cesko.digital/assets/tiskova-zprava.pdf), kterou linkují z patičky. Poslal jsem ji do CzechCrunche, abych se jim připomenul, a kámošovi, jestli na ni nemrknou jeho kámošky se zkušenostmi z PR. Taky jsem udělal [stránku pro média](http://junior.guru/press) a odeslal ty zprávičky. Dvě publikovali prakticky hned, Lupa si dala trochu na čas.

V pátek ráno jsem [zkusil](https://twitter.com/honzajavorek/status/1301766194425462784) na Twitteru a LinkedIn otestovat, zda je TZ k ničemu, nebo ji můžu začít rozesílat. [Levels](https://twitter.com/levelsio/) se radí se svým Twitterem o všem možném, tak mi to přišlo jako dobrý nápad. Reakce jsem dostal rozporuplné, na jednu stranu dobré rady a tipy jak to vylepšit, kde si přečíst [tipy o PR](https://prtipy.cz/) nebo [jakou knížku si koupit](http://prciny.com/). Na druhou stranu se našli lidi, kteří mi naznačili, že toto je amatérský přístup, který dlouhodobě fungovat nebude a že bych si na to měl prostě někoho najít, ať už dobrovolníka nebo zaplatit. Dokud nenarazím do zdi, budu "solopreneur" a budu se radit s lidmi na Twitteru. Uvidíme :)

Každopádně hned ráno mi Daniel Dočekal odpověděl, že TZ v PDF by ani neotevřel, že to je nejhorší formát. Takže jsem hned sedl a za hoďku to celé předělal na HTML stránky. Neuvědomil jsem si, že jsem tím ale rozbil odkaz na PDF, takže CzechCrunch i kámoš mi hned psali, že odkaz nefunguje :D Ale fajn bylo, že ani CzechCrunch, ani kámoše to neodradilo od toho se mnou něco podnikat, takže dobrý. Spolu s CzechCrunch nakonec něco asi vymyslíme a od kámoše, resp. kámošky kámoše, mi přišlo hodně dobrých připomínek, jak vylepšit tiskovou zprávu.

Na tu mám ještě feedback, který jsem nestačil zpracovat. Dodělám v pondělí a pak už to rozešlu, ať je to jaké chce. Ještě upřímně ani nevím kam. Těžko říct, jestli se orientovat podle toho seznamu z dubna, tam byla mizerná odezva.

## První výsledky

- Od 1.9. do 6.9. mám 4000 návštěvníků a skoro 6000 zobrazení.
- Kolik lajků jsem dostal na těch 19 FB skupinách asi nikdy nespočítám, ale několik dní jsem měl notifikace v jednom ohni. K dnešnímu dni má [tweet o příručce](https://twitter.com/honzajavorek/status/1300721910238654464) 71 RT a 137 lajků. Analytika na Twitteru udává 14000 "impresí" a 1500 interakcí.
- Nekonečně mnoho pozitivních ohlasů od cílovky, tedy juniorů, ať už soukromými nebo veřejnými kanály.
- S příručkou jsem se dostal víc do povědomí v Czechitas.
- Z více stran z Czechitas zaznělo, že budou příručku doporučovat. Totéž jsem slyšel z ENGETO Academy.
- Ozval se mi jeden bootcamp.
- Jedna nová [poptávka na logo na příručce](https://junior.guru/hire-juniors/#handbook), kterou jsem hned zprocesoval a vyfakturoval.
- Dva noví podporovatelé na GitHub Sponsors.
- Jeden podporovatel na Patreonu zvýšil příspěvek.
- Celkem 500 Kč v dobrovolných příspěvcích jednorázově přímou platbou na můj účet.
- Nesčetně připomínek na vylepšení nebo rozšíření příručky, které jsem si zapsal. Pár drobností jsem rovnou udělal.
- Různými kanály mi napsali lidé, kteří chtěli s něčím poradit. Zatím jsem se všem snažil odpovědět a poradit, bez toho, abych na to dával cenovku. Ostatně, každý mi může [něco poslat dobrovolně](https://junior.guru/donate/), pro mě je to tak teď jednodušší, než se zaseknout na vymýšlení nějaké hodinovky na konzultace, když ani nevím, jak často se tohle bude dít.

Je to úspěch? Jaký byl původní záměr s příručkou? Na začátku tohoto roku jsem si uvědomil, že na JG chodí dvě různé cílovky, a to lidi, kteří se chtějí naučit programovat, a lidi, kteří si chtějí hledat svou první práci v IT. Samozřejmě se překrývají, ale zatímco tu první nemohu se svým současným byznys modelem monetizovat, ta druhá je vlastně moje opravdová cílovka, pokud mě mají živit firmy a nabídky práce. Příručka tedy měla JG víc zacílit na tyto lidi, stáhnout jich na JG co nejvíc a vytvořit jim důvod tam chodit, doporučovat si tuhle stránku mezi sebou, apod. Zároveň jsem pak chtěl kultivovat juniory v ČR samotným obsahem příručky a mít možnost firmám říct, že junioři, kteří se naučili programovat díky JG, jsou kvalitní materiál, jenž chodí na pohovory připraven. To vše si myslím, že se tak nějak povedlo a ještě jako bonus jsem sehnal na příručku sponzory a dokázal lidi přesvědčit, že mě mají podporovat na GitHub Sponsors nebo Patreonu. Za úspěch to tedy považuji.

I když… Do Dobrého rána s Českou televizí jsem se s tím zatím nedostal. Ale to je asi dobře, protože vlastně nerad vstávám brzo ráno.

## Příprava sociálních sítí

Než jsem vydal příručku, prošel jsem si svůj profil na Twitteru, LinkedIn a na Facebooku, abych měl všude v "about" věci, které dávají smysl a aby byl všude jasný odkaz na JG, kdyby si mě někdo lustroval nebo kdybych zaujal nějaké novináře, tak aby bylo propojení mé osoby a JG jednoznačné. Taky je to reklama na JG vůči lidem, kteří z nějakého důvodu objeví dřív můj profil než samotné JG.

Taky jsem si rozmyslel název [FB skupiny](https://www.facebook.com/groups/junior.guru/). Ten jde měnit snad jen jednou za 100 nebo kolik dní. S tím aktuálním jsem nebyl spokojený, takže jsem jej změnil a myslel hlavně na klíčová slova, aby skupinu našel na FB třeba někdo, kdo hledá něco pro začátečníky v programování, ale i lidi, kteří přímo hledají JG.

Do této chvíle jsem se bránil tomu, abych měl pro JG samostatnou FB stránku, existovala jen zmíněná skupina. Nechci tvořit žádný obsah na FB nebo na jiné sociální síti, vše chci směřovat na své domény honzajavorek.cz a junior.guru, kde mám nad obsahem kontrolu a nejsem otrokem cizích algoritmů. Nechci, aby pro obsah lidi chodili na FB, chci aby chodili na mé weby, a to ideálně přímo, bez prostředníků.

Také jsem nechtěl trávit čas hloupostmi, proto třeba JG nemá vlastní Twitter účet. Na Twitteru ani není většina cílovky, dělal bych tam srandičky pro pár fanoušků a to je raději nechám sledovat můj vlastní účet. FB skupinu jsem založil jen na zkoušku, jako místo pro setkávání případné komunity a jako kanál, kam případně mohu automaticky posílat nabídky práce těm, kdo netouží odebírat newsletter, ale FB jim vyhovuje. Instagram jsem založil spíš ze srandy, abych si s tou sítí mohl hrát.

To by asi stačilo pro kontext :D Prostě jsem se doteď bránil samostatné FB page, ale jednak jsem zjistil, že pokud si chci dát JG jako povolání na FB, musí mít vlastní stránku, jednak jsem narazil už dřív na hodně překážek, pokud tu FB stránku nemám (připojení [Bufferu](https://publish.buffer.com/) na Instagram, mimo jiné). Takže jsem ji nakonec [vytvořil](https://www.facebook.com/juniordotguru) a propojil s ní i původní skupinu. Můžete ji olajkovat, ale je mi to dost jedno, protože tam stejně jako v případě [LinkedIn stránky](https://www.linkedin.com/company/26218444/) nic psát asi nebudu a nikde ji nebudu propagovat. Jmenuje se Junior Guru, protože FB nedovolí začít název stránky malým písmenem.

Kdo chce vědět novinky o JG, ať sleduje newsletter nebo přímo mě, nebudu si hrát na deset profilů. Buduju si image tvůrce téhle služby a nechci trávit přehršel času správou profilů na sociálních sítích, ROI by podle mě bylo fakt hodně špatné. Stačí, že se starám o [@kredenecek](https://twitter.com/kredenecek).

## Název Junior Guru

Už dřív jsem někde četl, že novináři a jiní běžní lidi mají velký problém s názvem, který se píše stylizovaně bez velkých písmen. Ani ten blbý Facebook nedovolí udělat stránku bez počátečního velkého písmena. Takže jsem se rozhodl, že v těchto kontextech budu JG psát jako Junior Guru, i když se mi to nelíbí a byl bych nejraději, kdyby se to všude jmenovalo a psalo junior.guru.

## Statistiky týkající se příručky

Hned tento týden jsem začal průběžně připravovat skript, který z Google Analytics stahuje statistiky o příručce, abych je mohl posílat sponzorům příručky. Do toho si jeden inzerent přál, aby mu chodilo odkud lidi chodí na jeho nabídky práce, takže jsem řešil, jak to jde udělat. GA mají "dimenzi" region, což jsem nakonec zhodnotil jako nejlepší data v tomto ohledu, jelikož město není úplně relevantní (inzerentovi je celkem jedno, jestli lidi chodí z Brna, Adamova, nebo Ivančic, spíš mu jde o to, jestli lidi chodí z Jižní Moravy nebo z Prahy). Ještě to ale nemám hotové.

Původně se mi návštěvnost na [stránce pro firmy](https://junior.guru/hire-juniors/) počítala průměrně za poslední 4 kalendářní měsíce, ale toto se mi přestalo líbit, jelikož čísla z příručky by se v tom objevila až v říjnu. Proto jsem to trochu překopal a teď se to počítá pohyblivě od včerejšího dne mínus 4 měsíce a denní návštěvnost se přepočítává aby byla za měsíc. K něčemu ta matematika ze ZŠ nakonec přece jenom byla. Pak jsem to ale musel ještě opravit, protože si to původně neporadilo s tím, kdyby chyběly data pro nějaké dny, dělilo se počtem řádků v datech, ne počtem dní v rozsahu. Toto jsem zjistil hlavně když jsem pak začal podobné statistiky počítat u příručky, kde samozřejmě za poslední 4 měsíce nic není, jen za posledních pár dní.

Tyto statistiky pro příručku jsem pak co nejdřív [zobrazil na stránce pro firmy](https://junior.guru/hire-juniors/#handbook): počet návštěvníků příručky, počet zobrazení sponzorských log, počet kliknutí na sponzorská loga a konverzi. Ještě budu potřebovat čísla pro jednotlivá loga, která bych firmám posílal e-mailem jako report, to musím teprve dodělat.

Přidal jsem na totéž místo i "testimonials", tedy ohlasy na příručku. Začalo jich být brzy tolik, hlavně z Twitteru, že už nebylo moc dobré je zobrazovat vedle sebe. Vynalezl jsem tedy nějaké překlikávátko. Asi nic úžasného, ale prostě jsem to nějak narychlo vymyslel, aby to nějak fungovalo. Ohlasy jsem ani nestíhal přidávat, tak jsou zatím v úplně náhodném pořadí.

## Další poznámky

- Napsal jsem Romea o [stipendiích vypisovaných v Outreachy](https://twitter.com/outreachy/status/1299378068218241024?s=12).
- Den před vydáním příručky jsem ještě poslal newsletter, protože byl konec měsíce. Tam jsem opět zdůraznil, že "zítra" to vyjde.
- Víc lidí mě upozornilo, že neexistuje odkaz na příručku z hlavní stránky. Dal jsem ho do proužku s upozorněním, ale jinak jsem to neřešil. Příručka teď podle mě nepotřebuje podporu z hlavní stránky, všichni teď chodí na JG kvůli ní a je to mnohem větší "landing page" než samotná hlavní stránka. Budu spíš rád, když díky příručce lidi objeví zbytek JG, případ že by na JG hledali příručku je podle mě minoritní. Původně jsem myslel, že dám odkaz na příručku místo tlačítka "Nabídky do e-mailu", ale podle Google Analytics má toto tlačítko největší konverzi lidí zapsaných do newsletteru, takže na to peču. Třeba to udělám, až bude návštěvnost na příručce uvadat.
- Hned po vydání si víc lidí stěžovalo, že žluté bloky "Nepřehlédni" působí jako patička a že je to mate, že mají pocit, že už skončila stránka, i když by končit ještě neměla. Urychleně jsem to tedy upravil na něco, co není široké jako celá stránka a co má mnohem neutrálenější barvu. Snad to i tak lidi nepřehlédnou… Aspoň dočtou příručku do konce.
- Před vydáním příručky jsem prošel a trochu upravil [profil na Patreonu](https://www.patreon.com/honzajavorek).
- Konečně se mi povedlo na macOS nainstalovat Inkscape a dal jsem mu novou šanci. Kupodivu celkem funguje a daří se mi v něm s trochou hledání na internetu upravovat SVG jak potřebuji. [Vytvořil jsem tak i logo nového sponzora na příručce](https://github.com/rectorphp/getrector.org/pull/173/) :)
- Vystavil jsem už předem sjednané dvě nabídky práce od Red Hatu.
- Během toho všeho jsem ještě stihl 2x mentoring session.
- Upravil jsem skript kontrolující pokažené odkazy, aby ignoroval různé typy chyb, které nemůžu ovlivnit, a které mi v poslední době shazovaly CI.
- Všiml jsem si, že jména podporovatelů se neřadí správně podle příjmení, protože to nezvládá české řazení podle háčků apod. Použil jsem tedy [czech-sort](https://pypi.org/project/czech-sort/) v Pythonu, protože se mi nepovedlo zjistit, jak to udělat s SQLite a Peewee.

## Co dál?

Musím dodělat statistiky příručky a jejich posílání mailem. Pak musím dát spoooustu lásky [nabídkám práce](https://junior.guru/jobs/). A musím dělat sales co to půjde. A pak si udělám excelovou tabulku a spočítám si, jak si vede můj "byznys" finančně, a jestli to má nějaký smysl dál.

## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Za osm dní objel na kole Česko i Slovensko. Denně i přes 600 kilometrů](https://www.novinky.cz/muzi/clanek/za-osm-dni-objel-na-kole-cesko-i-slovensko-denne-i-pres-600-kilometru-40334536)<br>Pecka
- [Třeba se to vyřeší samo. Různá témata, stejný příběh](https://finmag.penize.cz/kaleidoskop/419955-treba-se-to-vyresi-samo-ruzna-temata-stejny-pribeh?)<br>“Už i rodina před televizí ví, že říkají nesmysl. A oni vědí, že veřejnost to ví. Přesto ho říkají. Umíte si představit něco víc normalizačního?”
- [Jsme jednou nohou v kriminále, přiznávají lidé pracující v českém zdravotnictví](https://t.co/kIugkaS7UO?ssr=true)<br>Sonda do rozpadajícího se českého zdravotnictví
- [When the internet stopped in Belarus](https://vicki.substack.com/p/when-the-internet-stopped-in-belarus)<br>Jak se stalo, že v Bělorusku vypnuli internet
- [Patrick Zandl](https://m.facebook.com/story.php?story_fbid=10163747478470018&id=697270017)<br>Jak se v Česku hraje SimCity
- [What Makes This Song Great?™ Ep.90 Nirvana "Smells Like Teen Spirit"](https://t.co/phwYG1ddIr?ssr=true)<br>Proč je Smells Like Teen Spirit tak dobrá písnička
- [Jaroslav Flegr](https://www.facebook.com/prof.jaroslav.flegr/posts/3265066133613890)<br>Evoluční biolog a parazitolog se snaží předpovědět průběh pandemie během podzimu
- [Nemohl bych se dceři podívat do očí, říká řidič, který odmítl autobus se sloganem SPD](https://www.respekt.cz/rozhovor/nemohl-by-se-dceri-podivat-do-oci-rika-ridic-ktery-odmitl-autobus-se-sloganem-spd)
- [Chrlič obsahu. GPT-3 napíše zdvořilý mail i hejt na menšiny](https://t.co/m2B9dOomx7?ssr=true)<br>Co je GPT-3 a jak moc je revoluční?
- [Programování je bolest](http://borisovo.cz/programming-sucks-cz.html)
- [Příručka hledání první práce v IT](https://junior.guru/candidate-handbook/)<br>Nejlepší příručka, jakou jsem kdy četl! 😀
- [Transcript of Reboot 11 speech by Bruce Sterling, 25-6-2009](https://www.wired.com/2011/02/transcript-of-reboot-11-speech-by-bruce-sterling-25-6-2009/)<br>Skoro deset let starý projev o tom, jak budeme žít dnes. Technologie, způsob života, rozmělněný pokrok, ekologie a nakonec rady ala Marie Kondo. Hodně zvláštní text, který si budu muset asi přečíst víckrát, než ho plně vstřebám.

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
