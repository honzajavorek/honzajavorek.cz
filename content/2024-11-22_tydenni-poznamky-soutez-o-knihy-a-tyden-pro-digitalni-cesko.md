Title: Týdenní poznámky: Soutěž o knihy a Týden pro digitální Česko
Image: images/markus-spiske-RiSAjGsa0vg-unsplash.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/333
Mastodon-Comments: https://mastodonczech.cz/@honzajavorek/113528006050182687

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2024-11-08_tydenni-poznamky-dohaneni.md) už utekl nějaký ten týden (8. 11. až 22. 11.), tak nastal čas se opět ohlédnout a utřídit si myšlenky.

![Poznámky]({static}/images/markus-spiske-RiSAjGsa0vg-unsplash.jpg)
Fotil [Markus Spiske](https://unsplash.com/@markusspiske)

<div class="alert alert-warning" role="alert" markdown="1">
**Plány:** Stará „předsevzetí” jsou v článku [Plán na Q2 2024]({filename}2024-04-06_plan-na-q2-2024.md), nová teď nejsou.

**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Byla asi jen otázka času, kdy po všech ostatních členech rodiny padnu pořádně i já. A stalo se. V pátek mě začala bolet hlava a o víkendu jsem pak už jen ležel, dva dny nonstop. Žena povstala ze své postele jako fénix a ožila. Celý víkend nakonec s dcerou zvládla sama a já jsem si odpočinul úplně od všeho.

V pondělí jsem místo na zahájení Týdne pro digitální Česko šel k doktorce, ale už to bylo lepší, a následně jsem nějak zvládl i nějaké to vyzvedávání ze školky, obě večerní online akce, a tak. Nicméně stále nejsem stoprocentní, několik posledních dní jsem trpěl velkou nespavostí a škrábe mně v krku.

Pracovní morálka i nálada byly za těchto podmínek trochu slabší. Měl jsem nějaké _ups and downs_, chvíli jsem i přemýšlel, jestli mě ještě junior.guru vlastně baví, a jestli je vůbec možné jej nějak za současné ekonomické situace posunout. Ale nějak jsem se přes to dostal a vyšel jsem z toho spíš posílený, nebo možná „zacílený“. Brzo si to nějak sepíšu, ale v zásadě se zase po delší době pokusím přitlačit trochu na marketing a tyhle věci.

![já]({static}/images/img-3024.jpg)

## Soutěž o knihy

Dotazníky vypnuté, takže bylo na čase posunout se v tomto nekonečném úkolu o kousek dál a vylosovat aspoň výherce knih. Několik dní jsem přemýšlel, jak to udělat transparentně a zároveň nikomu neukázat e-maily těch, kdo soutěžili. Nakonec jsem to nějak vymyslel.

Obvykle při losování dělám video. Jen si zapnu QuickTime, nahraju obrazovku, tam ukážu skript, kde hlavní roli hraje `import random`, a pak ho spustím a pak se objeví výherci a konec. V YouTube Studiu k tomu přilepím dramatickou hudbu, a je to.

Teď jsem se ale dost spontánně rozhodl, že ten kód vysvětlím a namluvím to, že nebudu srab. Neměl jsem to nijak připravené, ani vymyšlené, blábolím tam zcela improvizačně, a [podle toho to vypadá](https://www.youtube.com/watch?v=3nYkKF66OIc).

Useknutý začátek s pozdravem, zmatené vysvětlování kódu, siréna od projíždějící sanitky, zvonící upomínka na telefonu. Makám pro začátečníky v programování, sám jsem ale začátečník s videem. Nicméně zkusil jsem to, a to se počítá! Poprvé jsem udělal něco jako screencast. Mám z toho ale hezký pocit, protože jsem od toho nic nečekal, vložená energie v podstatě nula, a zase jsem se něco trochu naučil a někam posunul, překonal komfortní zónu. Nejvíc času zabralo vybrat v YouTube Studiu tu písničku na podkres.

Následně jsem napsal výhercům. Naštěstí oba rychle odpovídali a nebýt virózy, ani by dlouho nečekali, takhle se to zase trochu protáhlo. Nakoupil jsem bublinkové obálky, napsal ruční věnování, přidal samolepky a poslal přes Zásilkovnový box. Těší mně, že to vyhráli lidi z úplně náhodných koutů republiky: z městečka v Jižních Čechách a z vesnice někde u Čáslavi.

![Zabalené knihy]({static}/images/img-3032.jpg)

## Týden pro digitální Česko

V rámci [TDČ](https://budoucnostjedigitalni.gov.cz/) jsem letos ohlásil 2 večerní online akce a plánoval jít na pondělní zahajovací akci ve VNITROBLOCKu v Praze. Na tu jsem si připravil i [slajdy](https://speakerdeck.com/honzajavorek/tyden-pro-digitalni-cesko-predstaveni-junior-dot-guru), měly tam být dvouminutové představovací lightning talky. To jsem nakonec vzdal, protože mi nebylo dobře.

Online akce jsem se snažil propagovat na LinkedIn, Mastodonu, Facebooku a relevantních Discordech. Moc jsem to nestihl udělat předem, protože jsem zápasil s nemocemi, ať už svými nebo jiných členů rodiny. Ve středu jsem se do toho ale opřel a pokusil se co nejvíce lidí nalákat na záznam Danovy úterní přednášky o CV a na stream mojí středeční Q&A.

Překvapilo mě, jak málo interakcí to mělo, především na FB. Na LI nebo Discordu jsem dostal nějaké ty lajky a komentáře, ale na FB jsem napsal snad do 20 skupin a dostal asi 3 lajky. Jasně, může to být blbě napsaný příspěvek, ale měl jsem tam i mem obrázek a háček na úvod a všechno. Přijde mi, že FB je prostě úplně mrtvý. Celkově mi přijde, že tahle propagační hurá akce měla minimální efekt, byť zabrala půl dne.

[Danova přednáška](https://www.youtube.com/watch?v=8_ZUwRKEJ7A) se myslím povedla, ale má skoro 4 hodiny a je to teda hutný materiál. Všechna čest těm, kdo tam celou tu dobu vydrželi a velký dík Danovi, že si to celé připravil a zvládl to, a Patrikovi, že to dokázal bez potíží odstreamovat. Přišlo celkem do 50 lidí, na záznamu teď naskakují _views_, aktuálně 462.

[Moje Q&A](https://www.youtube.com/watch?v=GkT0hRhykgk) taky dobrý. Hned na úvod se mi rozpadl „set“, když mi spadl koš s panelem z topení. Mluvil jsem nakonec 2h, pak došly otázky. To jsem tak nějak očekával. Měl jsem čaj a vodu, aby mi neodešly hlasivky, a nějak to šlo. Přišlo taky celkem do 50 lidí, na záznamu aktuálně 186 _views_.

Na YouTube jsem připnul odkaz na zpětnou vazbu a dal jsem ho i do klubu. Sám jsem TDČ vyplnil zpětnou vazbu za organizátora. Jedna členka klubu nám pomáhá dát dohromady YouTube kapitoly, aby se tou dlouhou stopáží dalo inteligentně proklikávat. První ohlasy na Dana: „Ale jako z těch všech přednášek zatím tahle má teda fakt smysl, každá minuta, teda z těch z digitálního týdne.“

![Dva chaty]({static}/images/screenshot-2024-11-19-at-18-19-00.png)

![Můj „set“]({static}/images/img-3029.jpg)

## Štítky u pracovních inzerátů v klubu

Pracovní inzeráty se nezobrazují jen [na webu](https://junior.guru/jobs), ale posílají se i do klubu. Na webu už chvíli fungují štítky podle technologií. Tuto věc jsem chtěl přidat i do klubu, ale není to tak jednoduché, jak se zdá.

Discord totiž omezuje počet štítků na jeden forum kanál na 20 a (což jsem zjistil až v provozu) počet štítků u jednoho příspěvku na 5. Takže bylo potřeba vybrat jen nejdůležitější štítky, ty inteligentně namapovat, a pokud by jich náhodou bylo víc než 5 u jedné nabídky práce, opět inteligentně z nich umět nějaké ubrat. Po kouskách jsem to ladil asi týden, ale už by to snad mělo fungovat.

![Štítky v klubu]({static}/images/screenshot-2024-11-22-at-17-43-50.png)

## Inzeráty z LI

Ze dne na den mi přestal fungovat scraper na inzeráty z LI. Co se s tím dá dělat?

-   Opět to nějak obejít. Nemám ale už moc nápady a ty, které mám, jsou z kategorie zoufalost.
-   Koupit řešení. Bohužel na trhu není dobré řešení, nebo stojí dost peněz.
-   Vykašlat se na LI.

Z provozu LI scraperu nemám ani korunu, naopak to dotuji. Ale chci to tam mít, protože můj cíl je pomáhat juniorům. Hledat ručně něco v nabídkách práce na LI je strašné. Zároveň tam je odhadem mezi 10-20 % nabídek na českém trhu, takže je to významný zdroj.

[Jeden](https://www.scrapin.io/) poskytovatel LI dat nemá pracovní inzeráty vůbec. [Druhý](https://nubela.co/proxycurl/) je má a kešuje je na 24 hodin. To by nevadilo. Vadilo by spíš to, že když to spočítám, je to odhadem na 1.200 Kč/měsíc, což je prostě pro tuhle pro junior.guru doplňkovou věc dost.

Našel jsem [něco](https://console.apify.com/actors/BHzefUZlZRKWxkTck/information/latest/readme) i na Apify, za $30/měs plus _usage_, jenže netuším, jakou cenu mám čekat pod slovem _usage_. A když jsem to teď rozklik, je tam dokonce, že actor je zrovna v _maintenance_ módu, takže asi taky mají problémy.

[Něco jiného](https://console.apify.com/actors/hKByXkMQaC5Qt9UMN/input?addFromActorId=hKByXkMQaC5Qt9UMN) má $1 za 1.000 výsledků, což je asi nejlepší, co jsem našel, ale nemůžu to vyzkoušet, protože mám _Creator Plan_ od Apify. Všude bylo upozornění, že když budu mít _Creator Plan_, tak nemůžu nakupovat actory z toho jejich obchodu, ale samozřejmě jsem si myslel, že to nemůžu nikdy potřebovat 😀

Nakonec jsem se přes Scrapin.io dostal k tomu, že jejich řešení [je na GitHubu](https://github.com/scrapin-io/linkedin-api) a že to je vlastně jen fork [tady toho](https://github.com/tomquirk/linkedin-api). To znám, ale nechtěl jsem to používat, protože to vyžadovalo uživatele, zatímco já jsem scrapoval jen věci, které má LI na webu veřejně, bez přihlášení.

Dal jsem tomu poslední pokus a naimplementoval úplně nový scraper, který využívá tuhle věc. Dostávám ale - přesně jak je zdokumentováno v README - tzv. _challenge_, kdy si LI ověřuje, jestli jsem člověk, nebo robot. Ta jde možná obejít, kdybych se uměl přihlásit z té samé adresy, ze které spouštím scraper, ale to bohužel nemohu. Scraper je tedy funkční, ale ne na serveru, ani na Apify serveru, ani s jejich proxy ne. Leda bych to pouštěl každý den ručně ze svého noťasu 😀

Tímto aktuálně sága LI končí. Až budu mít nápad, co s tím, budu to řešit. Do té doby jsem scraper vypnul.

![LinkedIn jsou čuráci]({static}/images/screenshot-2024-11-22-at-18-46-08-1-000-python-jobs-in-prague.png){: .img-thumbnail }

## Klubové tipy

Psal jsem další klubové tipy. O hlasových kanálech a o místních skupinkách a srazech.

Pohrál jsem si s upomínátky a přidal jedno. Každý týden napíše do kanálu, který vidí jen nováčci v klubu a moderátoři, zprávu, která vysvětlí, k čemu ten kanál přesně je. Statické popisy kanálů nikdo nečte.

## Osobní projekty

-   Našel jsem trochu času podívat se na to Reddit API a jo, funguje to.
    Zprávy o F1 mám v repozitáři [f1news](https://github.com/honzajavorek/f1news).
    Tam se generuje i [RSS feed](https://honzajavorek.github.io/f1news/f1news.xml).
-   Přemýšlel jsem, jak udělám [poslední návod](https://blog.zvestov.cz/obecn%C3%A9/2021/03/21/posledni-navod.html) a celkově nějakou dokumentaci toho, jak fungují věci v rodině a v domácnosti.
    Chvíli jsem si hrál s MkDocs, ale pak mě napadlo, že 1Password umí ukládat poznámky a ty jde i formátovat Markdownem.
    Napsal jsem si [opdocs](https://github.com/honzajavorek/opdocs), které mi umožňuje tyto poznámky editovat přímo ve VS Code a exportovat libovolnou poznámku jako PDF.
    Samozřejmě jsem zatím žádné ty poznámky nenapsal 😀

![F1 v NetNewsWire]({static}/images/screenshot-2024-11-08-at-20-02-52.png)

## Další

-   Dan Srb mi poradil, že [sekce Novinky](https://junior.guru/news/) na webu by se v hlavním menu mohla jmenovat spíš Inspirace.
    Hned jsem to přejmenoval, protože je to úplně nejvíc nejlepší název.
    Od začátku jsem hledal to slovo a teď jsme ho našli.
-   Díky nejúžasnějšímu Janu Smitkovi máme ode dneška správce hesel pro Pyvec! Je to naše vlastní instance Vaultwardenu. Takže až bude chtít někdo něco změnit třeba v DNS záznamech, nemusí to už dělat jen dva konkrétní lidi, může to udělat kdokoliv z výboru. A až bude někdo chtít třeba psát na X za PyLadies, nebudeme muset heslo posílat „zašifrovaně“ morseovkou v esemesce, ale uděláme pozvánku do správce hesel. Pětkrát hurá a děkujeme převelice, že to Honza dotáhl, nasadil, nastavil zálohování, [zasponzoroval](https://lynt.cz/) provoz, a ještě nám udělal školení přes call.
-   Lucie Lenértová mi proplácela členství za sebe a členy jejího kurzu, které se v říjnu kvůli chybě nestrhlo automaticky.
    Řešili jsme, jak to uděláme.
-   Zapsal jsem do souboru s klubovými online akcemi připravovanou prosincovou přednášku.
    S Patrikem Brnušákem jsme řešili, zda a jak by šlo vylepšit plakátky, kterými se akce promují. Hned vytáhl Canvu a něco nadhodil. Já jsem se podíval do Trella, kde k tomu mám 20 kartiček. No musím to nějak vymyslet, nechci zabít jeho zápal pro věc 😅 A ty plakátky by rozhodně bylo potřeba dělat jinak.
-   Dcera začala ve školce i spát po obědě, takže další velký průlom v organizaci našeho života.
-   Poslal jsem poptávku borcovi, který by mi možná mohl pomoci s výrobou krátkých videí na sociální sítě. Zatím bez odezvy.
-   Připravil jsem vše k tomu, aby osoba, kterou nechám zatím v utajení, mohla zkusit začít kreslit ilustrace pro junior.guru.
    Tradičně tam byly moje ilustrace, ale já to donekonečna prokrastinuju a neumím to zlomit. Zároveň tam ilustrace chci.
    Pokud se osobě povede nějak navázat na moje kuře, proč ne, že? Nechám se překvapit, jak to dopadne.
-   Našel jsem deník, když mi bylo 14 let. A když mi bylo 27 let.
    Bylo to zajímavé čtení a určitě to budu ještě nějakou dobu zpracovávat.
-   Volal jsem si s Terkou Palaščákovou. Probírali jsme její komunitu i mou prodejní stránku, a taky další směřování našeho barteru.
    Hodně se nám to protáhlo a můžu si za to z velké části úplně sám.
    Budeme pomalu postupovat dál, ale do 1.1. se nová prodejní stránka nestihne.
-   Koupili jsme s dcerou před dvěma týdny magnetky na ledničku, obyčejné kulaté, nudné. Hraje si s nimi doteď.
-   Někdo mi opravil odpověď na StackOverflow, ale když jsem se na to díval, byla to ve skutečnosti chyba v dokumentaci Jinja2. Tak jsem [poslal PR](https://github.com/pallets/jinja/pull/2048).
-   Opravil jsem nějakou chybu v kódu, která se děla pouze v pondělky. Souviselo to nějak s Discordem.
-   Změnil jsem noční kontrolu scraperů tak, aby na Apify řešila jen actory, které mají naplánované automatické pravidelné spouštění.
-   Zjistil jsem, že mi občas na Apify zabije scraper nějaká [migrace nebo co](https://docs.apify.com/academy/expert-scraping-with-apify/migrations-maintaining-state). Zajímalo by mě, co s tím mám dělat. Podle mě by to měla řešit jejich Scrapy integrace, ale nezdá se mi, že to řeší.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn.
-   Za 15 dní jsem při procházkách nachodil 5 km. Celkem jsem se hýbal 3 h a zdolal při tom 5 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

Příští týden budu pracovat pro Apify. Plánuju si uspořádat myšlenky ohledně dalších plánů s junior.guru.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [Největší pražská proměna – Smíchov už nepoznáte! - YouTube](https://www.youtube.com/watch?app=desktop&v=lVrLMx5oxlU)<br>Smíchov. Pokud jste tam už delší dobu nebyli, pusťte si.
- [Podcast je v DNA rozhlasu. Slast je úspěšnou vizitkou jeho práce | Informace o Českém rozhlase](https://informace.rozhlas.cz/podcast-je-v-dna-rozhlasu-slast-je-uspesnou-vizitkou-jeho-prace-9353064)<br>Hezky Bára Šichanová.
- [‘Used like taxis’: Soaring private jet flights drive up climate-heating emissions | Air transport | The Guardian](https://www.theguardian.com/world/2024/nov/07/used-like-taxis-soaring-private-jet-flights-drive-up-climate-heating-emissions)<br>„Private flights, used by just 0.003% of the world’s population, are the most polluting form of transport. The researchers found that passengers in larger private jets caused more CO2 emissions in an hour than the average person did in a year.“ „The total emissions from private jet flights in 2023 were more than 15m tonnes, more than the 60 million people of Tanzania emitted.“
- [Podpoř podpisem média veřejné služby &#8211; Díky, že můžem](https://www.dikyzemuzem.cz/podpor-podpisem/)<br>Připojte se podpisem k prohlášení na podporu svobodných veřejnoprávních médií.
- [Google’s Chrome Worth Up to $20 Billion If Judge Orders Sale - Bloomberg](https://www.bloomberg.com/news/articles/2024-11-18/doj-will-push-google-to-sell-off-chrome-to-break-search-monopoly)<br>„The antitrust officials pulled back from a more severe option that would have forced Google to sell off Android, the people said.“ Ale neuvěřím tomu, dokud to neuvidím. A nebudu se radovat předčasně. Třeba Chrome fakt prodají a koupí to… Meta nebo někdo takový. Komu se vyplatí v dnešní době vyvíjet celý prohlížeč včetně jádra? Kromě Googlu to nedělá nikdo, pominu-li skomírající Mozillu závislou na penězích z Googlu.
- [Je v pořádku radost nad bombou, která trhá na kusy těla vojáků? Pro mě ano  – Page Not Found](https://pagenotfound.cz/clanek/je-v-poradku-radost-nad-bombou-ktera-trha-na-kusy-tela-vojaku-pro-me-ano)<br>„Válka je jednoduchá – když Ukrajina nevyhraje, nepřežije, a s ní nepřežije ani Evropa, jak ji známe.“
- [Slavní experti se mění ve žvanivé slimejše. Proč? » La Trine](https://www.latrine.cz/slavni-experti-se-meni-ve-zvanive-slimejse-proc)<br>„Na rozdíl od normálního odborníka, který říká ,tohle je složité, musíme to zkoumat’, žvanivý slimejš ví všechno o všem. A co náhodou neví, to si domyslí. Nebo vymyslí. Záleží na tom, co lépe bude znít v podcastu.“
- [Is Telegram really an encrypted messaging app? &#8211; A Few Thoughts on Cryptographic Engineering](https://blog.cryptographyengineering.com/2024/08/25/telegram-is-not-really-an-encrypted-messaging-app/)<br>Asi nic nového, ale hezké připomenutí. Třeba ty meta data mě ani nenapadly.
- [Vlakem na vozíku. Bezbariérové vlaky a chyby Českých drah vylučují z dopravy potřebné – Page Not Found](https://pagenotfound.cz/clanek/vlakem-na-voziku)<br>Kdo někdy jel ve vlaku s kočárkem nebo několika koly a dítětem, najde se v tom článku taky. „Rádi bychom si jenom připadali jako lidé a ne jako problém.“
- [Je vcelku nesporné, že Izrael porušuje mezinárodní právo, říká právní expertka Veronika Bílková. Otázkou je, jak jeho jednání kvalifikovat – Page Not Found](https://pagenotfound.cz/clanek/je-vcelku-nesporne-ze-izrael-porusuje-mezinarodni-pravo-rika-expertka-veronika-bilkova)<br>„Mezinárodní právo mimo jiné říká, že to, jak ozbrojený konflikt začne, respektive kdo ho vyvolá, nemá žádný vliv na hodnocení jeho průběhu. Jinými slovy agresor i napadaný mají v průběhu ozbrojeného konfliktu zcela stejná práva i povinnosti.“
- [The Lion Sleeps Tonight - Wikipedia](https://en.wikipedia.org/wiki/The_Lion_Sleeps_Tonight)<br>Wimoweh je ve skutečnosti Uyimbube.
- [ČEZ přes svou firmu platí dezinformátory. Vyrazili jsme na jejich setkání](https://www.voxpot.cz/cez-pres-svou-firmu-plati-dezinformatory-vyrazili-jsme-na-jejich-setkani/)<br>„Klimatologa se najít nedaří, ale místo toho tu jsou zhruba dvě desítky žáků střední školy. ,Já vím, že se na tahle témata veřejnost dívá různě, ale já taky nesouhlasím se zákazem spalovacích motorů a Green Dealem,’ vysvětluje jejich učitelka. Žáky sem vzala, protože mají jako maturitní předmět právo. Vidět prý naživo, jak funguje sněmovna, je pro ně dobrá zkušenost.“
- [How I ship projects at big tech companies](https://www.seangoedecke.com/how-to-ship/)<br>Jak doručovat projekty ve velkých firmách. To kdyby mi někdo poradil tehdá v Oracle! 😀
