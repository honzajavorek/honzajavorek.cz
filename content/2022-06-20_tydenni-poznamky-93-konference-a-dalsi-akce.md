Title: Týdenní poznámky #93: Konference a další akce
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (28.5. — 20.6.) a tak [stejně jako minule]({filename}2022-05-27_tydenni-poznamky-92-plany-a-schuzky.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Píšu po dvou týdnech a v pondělí, protože poslední dva pátky jsem byl vždy na konferenci.

## Svatba, zánět šlach a incident v klubu

Kamarádi měli svatbu kousek za Prahou, tak jsme tam i s miminem vyrazili. V pohodě autobusem, dalo se to.

V tutéž dobu se mi začalo silně rozjíždět něco jako zánět šlach v zápěstí. Nevěděl jsem, z čeho přesně to mám. Bolelo mě to při nošení dítěte, při řízení kočárku, i při práci u počítače. Znám hned dva lidi ve svém okolí, kteří tím trpí a dotáhli to až k silným bolestem nebo dlaze, takže jsem se dost bál, co bude dál. Omezil jsem veškerou zátěž a doufal jsem, že přes svatbu to nějak přejde. Ulevilo se mi, ale pak se to vždy zhoršovalo intenzivní prací u počítače, takže jsem vyloučil dítě i kočárek jako možné důvody. U těch mě to už jen bolelo, ale nebyly hlavní příčinou. Budu muset nějak upravit způsob práce. Zatím se zkouším řídit [tímto videem](https://www.youtube.com/watch?v=mkSfcGAxVgU). Kdyby nic nepomáhalo, nebudu přeučovat pravou ruku na správné pohyby, ale vyměním trackpad na levou a naučím ji už ty správné pohyby. Zatím to ale zkouším tak, že se snažím položení rukou atd. zvědomit a upravovat to.

Zpět na svatbu. Přijeli jsme o den dřív, abychom si dali třeba výlet do okolí a užili si ještě ženicha s nevěstou. Bohužel v průběhu dne to v klubu začalo bublat, někdo ventiloval co spíš ventilovat neměl a nebylo mu pomoci. Bylo potřeba moderátorsky zasáhnout a nějak to rozřešit. Takže jsem to řešil jak při cestě na svatbu, tak během zbytku dne. V určitý okamžik jsem inkriminovaný kanál znepřístupnil pro členy a napsal jsem, že to řeším, ale nejdřív se v rámci sebelásky půjdu navečeřet. To byl dobrý tah. Volal jsem si taky s Danem, který v klubu moderuje, abych znal jeho názor. Zodpovědnost za jakékoliv rozhodnutí jsem chtěl vzít jednoznačně na sebe, ale zajímalo mě, co si o něm myslí někdo mimo moji hlavu, abych přece jen neudělal nějakou blbost. Večer jsem napsal několik zpráv, ve kterých jsem vážil každé slovo a „pouklízel“ škody. Všichni zúčastnění řešení přijali a pochopili, dále to neeskalovalo. Místo řádění s ženichem jsem skončil s prací v deset nebo jedenáct večer a šel spát. To jsem si vynahradil druhý den, kdy jsem šel spát asi v pět ráno, takže nakonec dobrý.

Kdybych to měl nějak zpětně zhodnotit, nevyšlo to časově nejlíp, ale stát se to někdy muselo a dít se to bude. „Udělal si klub a chodili mu tam lidi“, řekl by fanoušek Cimrmana. Jak správně poznamenal Dan, taky se to mohlo stát, když jsem byl někde 5 dní na kole, to by bylo asi horší. Co se týče postupu, dopadlo to dobře, takže byl asi dobrý. Možná jsem mohl mnohem dřív zasáhnout přes soukromé zprávy, ale nejsem moc přesvědčen, že by to nakonec dopadlo jinak.

Krizovou komunikaci jsem už mnohokrát řešil v Python komunitě a většinou to mělo dobré výsledky, jednou negativní a jednou neutrální. S touto bilancí jsem klub zakládal a zcela jsem si uvědomoval, že dříve nebo později takovéto momenty přijdou. Je to teď moje práce a _core business_, lidi si mě za to _de facto_ platí, aby se v klubu dalo dejchat a fungovalo to tam profesionálně. Takže nic, co by mě překvapilo a i to načasování mohlo být horší. Ve výsledku jsem hlavně rád, že to neeskalovalo dál.

Je to samozřejmě slabina v tom, jak jsem původně chtěl mít ten byznys navržený. Nechtěl jsem _on-call_, ale nakonec ho vlastně mám. Mělo to fungovat tak, abych mohl odjet na dva týdny pryč a nic by se nemohlo stát. Jenže jsem dřív holt nenašel takový byznys model, který by to ze 100 % umožňoval, a teď i kdybych ho měl, nechtěl bych klub rušit. Klub je naprosto zásadní věc, která zapadá do všeho, co dělám a dělat chci, lidem fakt hodně pomáhá, umožňuje mi být v kontaktu s realitou juniorů a krmí příručku tématy. Všechno má své nevýhody a klub mi za tuhle nevýhodu teď rozhodně stojí.

## Přednáška o C# a .NETu

S [Vojtou Mádrem](https://twitter.com/madrvojt) jsme měli domluvenou přednášku v klubu. Doladili jsme detaily a než se odehrála, vrátil jsem se ke svému Trello sloupečku, kde jsem měl nápady na vylepšení streamingu.

Aktualizoval jsem OBS, čímž se mi otevřela možnost nastavit Apple Hardware Encoder pro video. Měl jsem OBS špatně nainstalované přes moje intelácké Homebrew, ne přes ARMové, kvůli čemuž se mi asi nepozorovaně zaseklo na nějaké starší verzi. [Vypočítal jsem](https://www.omnicalculator.com/other/streaming-bitrate), jaké nejlepší video jsem schopen streamovat a pak jsem nastavil menší výstupní formát videa v OBS, který bude dost kvalitní, ale ušetří bitrate.

Po přednášce mi přijde, že záznam vytvořený takto nastaveným streamem je dostatečný a nemusím ani shánět lepší internet než 20/5 přes LTE, které mám z lenosti ještě z minulého bytu.

Tím je snad vyřešen problém s limitem na 25 lidí na video hovory na Discordu. Když je lidí méně, což je většinou, tak se nic neděje. Já nahrávám a zároveň streamuju na YouTube. Kdyby limit lidí nestačil, pošlu ostatním odkaz na tento YouTube stream, kde mohou koukat. Když přednáška skončí, nemusím trávit další čas tím, že bych záznam teprve nahrával na YouTube, záznam už existuje díky live streamu a stačí na něj členům dát hned odkaz.

Navíc vzniká prostor pro automatizaci. Kdybych moc chtěl, může robot přes API stream připravit, se všemi správnými popisky a nastavením, a to včetně náhledového obrázku. Kdybych moc chtěl, mohl by tento stream pak už bez mého přičinění oznamovat členům v klubu. To už je celkem výrazná pomoc.

Přednáška byla moc fajn i obsahově. Hned jsem zkusil podobnou domluvit o Javě.

## Administrativa

V týdnu mezi svatbou a WebExpem jsem se rozhodl netlačit na pilu s prací, aby si mohlo zápěstí odpočinout a nezhoršoval se mi zánět šlach. Zakázal jsem si tedy dělat soustředěnou práci a zkusil jsem se věnovat čistě administrativě.

Dostal jsem sice i k hodně starým mailům a úkolům, ale brzy na mě dolehla nekonečnost této práce. Asi jako kdybych chtěl týden v kuse umývat nádobí a prát. Ano, byly to velké kupy a nebylo už příjemné je mít za zády, ale do budoucna to dalším kupám nezabrání, je to nekonečné. Každý poslaný email vygeneruje další tři.

- Zahájil jsem zprocesování jednoho stipendia na členství v klubu a možná i něco víc.
- Zprocesoval jsem jednorázovou [nabídku práce pro juniory od Timepressu](https://junior.guru/jobs/9fd87d569b7fbf4356e07fb71943b9ba01beeb079ea7e5b7cc46163e/).
- Zprocesoval jsem sponzorství klubu firmou [Ataccama](https://www.ataccama.com/) a [Processand](https://www.processand.com/). Mailoval jsem si s Mews, Engetem a Inuits. Spolu s Processand bychom měli sepsat inzerát do [junior.guru/jobs](https://junior.guru/jobs/), to teď stojí na mně.
- Přidal jsem _success story_ z robime.it: [Príbeh: Ako začať programovať v 28 rokoch?](https://robime.it/ako-zacat-programovat/) I když trochu neaktuální. Protagonistu příběhu jsem si přidal na LinkedIn a zjistil, že už má vlastní startup :D
- Sociální sítě: sdílel jsem [podcast s Pavlem Polcrem](https://www.programhrovani.cz/1843229/10467773-dev-stories-3-pavel-polcr-z-rekvalifikacniho-kurzu-do-it), [WebExpo](https://www.webexpo.net/), a že budu přednášet na [CWB2022](https://www.cbw2022.com/)
- Zašel jsem na poštu pro kód, který mi poslal Seznam, abych ověřil svůj účet v nějaké peněžence Seznamu. Pak mi volala paní, proč jsem si ten účet zřizoval. Řekl jsem jí, že chceme publikovat podcast na podcasty.cz a toto po nás chtěli, tak to dělám, ale vůbec nevím proč. Ujistila mě, že to dělám správně. První mail jsem ze Seznamu dostal 13.1. a už jsem musel podepsat smlouvy, napsat hromadu mailů, jít na poštu, s někým si volat… ale podcast tam stále není ¯\\\_(ツ)\_/¯ Jako mě je to dost fuk, spíš je mi Seznamu tak nějak líto.
- V klubu se objevily minimálně dvě vyhrocenější debaty, které bylo potřeba celé přečíst, vložit se do nich a uklidnit je. Spolu s incidentem popsaným výše neměly tyto dvě debaty nic společného. Obě ale sdílely jakýsi podobný mlhavý půdorys v tom, co lidi rozdělovalo, ale jsou to věci, které lidi rozdělují všude a odjakživa. Klub je zaměřen i na kariérní otázky, takže hodně z témat přetéká do osobních životů lidí, konkrétních zkušeností, v důsledku i do hodnot, do politiky. Dá se tedy takové debaty očekávat i dál. Jak bude v mých silách být vždy u toho a řešit je, to je otázka. Ale zatím dobrý.
- Začali jsme v klubu řešit děti. Původně volnou debatu jsem přesunul do dedikovaného kanálu, jehož cílem bylo řešit otázky jako „jak si najít čas na programování a změnu kariéry při výchově dětí“ nebo „jak učit děti programovat“. Že to skončí velkou debatou na feministickém půdorysu, to mi bylo jasné a sám jsem to podpořil (např. sdílením [tohoto](https://www.heroine.cz/rodina-a-vychova/8596-zeny-muzou-delat-cokoliv-dokud-nemaji-deti-od-matek-spolecnost-ocekava-hlavne-peci)), protože mě zajímaly reálné, žité zkušenosti lidí a jejich názory, ne teorie a generalizace. Kupodivu diskuze o feminismu nebo _pay gap_ nevíří v klubu vůbec vášně a vše probíhalo pokojně. Jenže když lidi začali psát, jaké jsou jejich žité zkušenosti, začalo to být velmi rychle poměrně temné. Na jednu stranu mi přijde úžasné, že se lidi v klubu dokážou takhle otevřít, jelikož to znamená, že se tam cítí „mezi svýma” a vnímají to jako bezpečné prostředí, což bylo cílem. Na druhou stranu bych nerad, aby se za chvíli v každém druhém kanále sdílely tipy na psychologickou pomoc. Až si tam trochu sedne prach, zkusím do kanálu dát zase nějaké neutrálnější věci a uvidím, jak se to vyvine.
- Pracoval jsem s Nelou na kapitole do příručky o psychickém zdraví. Dala mi text, který připravila a já se k němu několik týdnů nedostal. Po společně zvoleném termínu jsem se konečně dostal k tomu, abych jej prošel a editoval. Máme to rozdělené tak, že ona ručí za obsah a já za formu. Editování bylo náročné a trvalo mi jeden celý pracovní den, ale když sám píšu kapitolu, není to o moc rychlejší. Tady je dobré, že aspoň ten obsah nemusím řešit - rešeršovat, kompilovat zdroje, citovat, atd.
- Povedlo se mi sjednotit účty u jedné členky, kde se to kdysi nějak zamotalo a měla špatně propojený Memberful s Discordem.
- Zavolali jsme si spolu s Janem Meissnerem z Mews s klukem, který dostal naše stipendium a snažili se mu předat motivaci a dobrou náladu.
- Přišla mi notifikace, že jsem svým někdejším dotazem zřejmě [zlepšil a zrovnoprávnil kousek české Wikipedie](https://cs.wikipedia.org/wiki/Diskuse:Seznam_nej%C4%8Dast%C4%9Bj%C5%A1%C3%ADch_%C5%BEensk%C3%BDch_jmen_v_%C4%8Cesku#c-Moson81-2022-06-13T16%3A28%3A00.000Z-Honzajavorek-2021-03-21T16%3A04%3A00.000Z=).
- Zavolal jsem si s [Codeac](https://www.codeac.io/) a řešili jsme, jak bychom si mohli vzájemně pomoci.
- Sešli jsme se jako výbor Pyvce, po volbách poprvé v nové sestavě a bylo to fajn. Jde fakt vidět, že noví lidi mají nabité baterky a chuť něco dělat. Je to boží. Taky jsme přijali hned 4 další nové členy, kteří podali přihlášku.
- Mergnul jsem pár starých PR na [docs.pyvec.org](https://github.com/pyvec/docs.pyvec.org), upgradoval na nové verze knihoven a opravil nějaké věci.
- Účastnil jsem se mezikomunitního sdílení, kde jsme trochu řešili i Slack vs Discord. Vím o subjektech, které se z Facebooku a Slacku přesouvají na Discord pro komunitní komunikaci, Czechitas teď vše přesouvají z Facebooku na Slack. #holkyzmarketingu řešily, jak aktivizovat seniorní lidi.

## Grafy na webu

Abych se uměl lépe rozhodovat o dalším postupu v podnikání, případně abych mohl v reálném čase sledovat dopad produktových změn, které plánuji udělat, začal jsem do [stránky s grafy](https://junior.guru/open/) přidávat produktové metriky jako počet členů v klubu, atd.

Pokusil jsem se to vytáhnout z dat v Memberful, ale jejich model je pochopitelně složitější než to, jak to chci vnímat já, takže tam jsou chyby a grafy zatím nefungují tak, jak bych chtěl. Oni řeší každou objednávku atd., zatímco já z toho potřebuji uplést něco abstraktnějšího. Když do toho člověk zabředne, zjistí, že na první dobrou věci vypadají jednoduše (např. vynést do grafu odchody lidí z klubu), ale jsou složité (lidé odpadávají z free trialů, z neplacených členství, mění tarify z měsíčního na roční a naopak, vyprší jim karta a pak se vrátí…).

Toto tedy musím ještě nějak doladit. Charts.js a způsob, jakým grafy zobrazuji na webu, zatím funguje dobře a neměl jsem potřebu na něm zatím cokoliv měnit, akorát bylo občas obtížné najít na internetu správný způsob, jak graf nakonfigurovat, protože charts.js měly historicky několik verzí a např. odpovědi na Stack Overflow jsou vždy pro nějakou jinou z nich a zpravidla nikdy pro tu nejnovější.

Přidal jsem zatím tedy tyto metriky, všechny s chybami: vývoj počtu členů v klubu, breakdown typů členství, příchody a odchody, vývoj průměrné délky individuálně placeného členství, podíl žen v klubu. Tyto metriky bych chtěl opravit a na dlouho tím asi skončí upravování stránky s grafy, jelikož další metriky pro mě zatím nejsou dost důležité. Možná bych měl ještě nějak vymyslet ten _churn_, ale moc se mi do toho nechce, protože je to strašně zamotané, co vlastně počítat a jak.

## WebExpo

Vylosoval jsem dva lístky na konferenci, jak bylo domluveno. Jedna výherkyně nemohla, tak jsem losování opakoval. Obě losování jsem nahrál jako screencast a pro členy zveřejnil, aby věděli, že jsem si výherce nevymyslel. Lístky jsem výhercům předal.

Vytvořil jsem v klubu kanál přímo na WebExpo a pozval do něj všechny, o kterých jsem věděl, že na konferenci půjdou. Tam jsem se s lidmi koordinoval. Nakonec se různými cestami na konferenci dostalo skoro 15 lidí z klubu, juniorů i seniorů. Skupinka dobře zafungovala, hlavně holky se hned na začátku seznámily a pak utvořily samostatně fungující skupinku. Když v průběhu přišel někdo nový, seznámil jsem je a skupina se zvětšovala, lidé se osmělovali, atd.

Já sám jsem potkal spoustu starých známých. Také jsem si obešel stánky a firmám říkal, co dělám. Většinou je to zaujalo a minimálně jsme se propojili na LinkedInu a přislíbili si další komunikaci. Asi bych měl navázat, ale nějak jsem na to zatím neměl energii. Také jsem se rozhodl, že zdražím, takže se jim možná ozvu až potom :D

Dostal jsem od Martina Michálka jeho novou knihu [CSS: moderní layout](https://www.vzhurudolu.cz/css-layout/), i s podpisem. Notovali jsme si a bavili jsme se o tom, že by pár knih mohlo jít i pro členy klubu, nebo že bychom mohli udělat nějakou stránku do příručky na JG, podobně jako teď připravuju s Nelou.

Překvapilo mě, jak hodně jsem si vlastně WebExpo užil, jak si ho užili junioři z klubu, a jak dobře to fungovalo na networking a otevírání byznysových dveří do různých firem. Nevím, jestli budu schopen na vše udělat patřičný _follow-up_, ale i kdyby se o mě někdo jen dověděl, pak mě sledoval na LinkedIn a pak se časem sám ozval s tím, že firma chce podporovat klub, byl by to úspěch. Na to, co dělám, reagovali všichni velmi pozitivně. Rozhodně by šlo tuhle hru rozehrát ve velkém a chodit po akcích a prodávat. Já místo toho potřebuju teď ale spíš zklidnit. Šel jsem nakonec na hlavní párty i na afterparty a během dvou dnů jsem naspal asi 5 hodin celkem.

Dík Šárce, že mě na WebExpo pozvala, že umožnila členům klubu mít zajímavou slevu a vyhrát dva lístky, dík všem organizátorům. Konferenci jsem si fakt užil, ačkoliv jsem ji skoro celou prokecal a přednášek moc nestihl.

## Community Builders' World 2022

Jednodenní konference [CBW2022](https://www.cbw2022.com/) pro všechny lidi kolem komunit vznikla jako hurá nápad v [Czech Community of Community Builders](https://www.meetup.com/czech-community-of-community-builders/) a lidé z této skupiny ji komunitně zorganizovali, v čele se dvěma dříči v podobě [Jirky Nečase](https://www.linkedin.com/in/necasjiri/) z Productboardu a [Ladislava Vaška](https://www.linkedin.com/in/ladislav-vasek/) z CzechCrunch. A bylo to moc fajn!

Jako ex-organizátora [PyCon CZ](https://cz.pycon.org/) mě zaujala spousta zajímavých drobných detailů, jako dárky pro speakery, nanuky rozdané v největším horku, apod. Akce se odehrávala v [Prostor39](https://prostor39.cz/), což je místo, kolem kterého na Žižkově už dlouho chodím a chtěl jsem ho víc prozkoumat, abych věděl, zda by se třeba nehodilo pro Pyvo. Líbilo se mi, že na konferenci byly jak přednášky, tak workshopy, tak panely, tak lightning talky. To vše se střídalo během jediného dne a ještě šlo najít čas i pro networking, takže to mělo spád a stále se dělo něco zajímavého.

Já jsem měl přednášku o tom, jak mi v klubu pomáhá robot napsaný v Pythonu, [slajdy tady](https://speakerdeck.com/honzajavorek/we-are-the-robots). Byl jsem jako obvykle ve stresu. Původně jsem myslel, že to bude na 5 minut, ale bylo to na 10 minut. Neměl jsem moc čas si to připravit, noc před tím jsem pil s kamarádem nějaké černé kokosové pivo, takže poprvé jsem si to zkusil až cestou na konferenci někde pod stromem na náměstí. Měl jsem dojem, že to přednáším trochu jako robot, ale ostatní mě pak ujistili, že to bylo dobré a dokonce i zábavné. Nějaké ohlasy se pak objevily i na LinkedIn, takže asi dobrý!

Povídání s lidmi, kteří řeší podobné věci jako já, bylo perfektní. Odnesl jsem si z konference hodně „brouků v hlavě“ a nápadů. Například to, že bych asi měl outsourcovat marketing na sociálních sítích, pokud mi to bere už dost času a zároveň se do toho postupně musím víc a víc nutit. Že zkušenější člověk by zvládl i můj _tone of voice_ a dokázal napsat věci zhruba tak, jak bych je napsal já. Dost nad tím teď přemýšlím. Pokud byste měli na někoho doporučení, nebo mi sami chtěli se sociálními sítěmi pomoci, napište mi.

Dík všem hlavním organizátorům a dobrovolníkům z jejich týmu, konference byla moc fajn a jsem rád, že jsem na ní mohl vystoupit a účastnit se jí.

## Další akce

Takže to máme svatba, WebExpo párty číslo jedna, WebExpo párty číslo dva. Pak jedno hraní na kytary (a kýbl místo cajonu) v oblíbené kavárně, které taky skončilo nad ránem. Druhý den se nám ještě povedlo poprvé po volbách v téže kavárně sejít jako výbor Pyvce. Po schůzi jsem ještě zašel na večeři, pak pivo s kamarádem, který přijel z Brna. Pak další konference. Na pražské Pyvo nebo na narozeniny Česko.Digital jsem už dojít vůbec nedokázal, nezbyl čas, ani energie.

Snažil jsem se při tom všem nějak žonglovat otcovskou zodpovědnost, spánek, networking a získávání nových příležitostí, zábavu. Akce jsem si nenaplánoval, sešly se mi do dvou týdnů samy od sebe a každá z nich byla dobře opodstatněná a těžko vynechatelná. Teď mám ale šílený spánkový a energetický deficit, ze kterého se sbírám už od pátku. Dnes v pondělí se konečně cítím už trochu jako člověk.

Nejvtipnější je, že poslední akce byla konference o komunitách, kde se stále opakovalo, jak je důležité se sdružovat a jak skvělé je, když jsou lidi spolu a jak všichni dokážou více jako skupina. A já všemu přikyvoval, ale po těchto dvou týdnech vlastně teď nechci nikoho vidět a nikam chodit, abych dobil své introvertní a fyzické baterky :D

## Další poznámky

Během 24 dní od 28.5. do 20.6. jsem naběhal 9 km, při procházkách nachodil 59 km, na túrách nachodil 12 km. Celkem jsem se hýbal 35 hodin a zdolal při tom 80 kilometrů.


## Co plánuji

Do budoucna se mi rýsuje hned několik věcí. Měl jsem příležitost mluvit s hodně lidmi z firem a je jasné, že bych měl překopat ceník do jiné podoby a zároveň i zdražit. Chtěl bych zpracovat onboarding nových členů a udělat novou homepage. Všechny tyto věci by měly přispět ke stabilizaci růstu klubu, stabilizaci financí a lepšímu inbound marketingu, který by dál měl sám od sebe přivádět nové členy a firmy.

Blbé je, že na tyhle věci teď nemám moc čas pro samotnou každodenní agendu. Musím tedy přijít na to, jak ji co nejvíc omezit. Musím mít sílu některé věci zrušit pro nerentabilnost, delegovat (outsourcovat), nebo automatizovat. Taky teď neplánuju žádný další outbound marketing, ani žádné další akce. Spolu s tím, že by mohlo po dvou letech covidu hodně lidí odjet na dovolené, očekávám, že by v následujících měsících mohl přijít tak trochu „klid na práci“.

Tři věci, které bych chtěl zvládnout udělat příště:

1. Zjistit, co můžu zrušit, delegovat, nebo automatizovat, abych měl víc času na samotné tvoření.
2. Spočítat po čtvrt roce zase domácí finance a vymyslet nový ceník.
3. Podívat se na inzerát pro Processand.

**Bonus:** Vymyslet MVP robotického onboardingu.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [70 - Romanian and Moldovan Reunifaction (A Defence Against Russia?)](https://theredline.libsyn.com/70-romanian-and-moldovan-reunifaction-a-defence-against-russia)<br>Mohlo by se Rumunsko a Moldavsko spojit? Super díl mého oblíbeného podcastu.
- [Finanční YouTube - proč proděláte? Prodejci teplé vody a drahých informací.](https://www.youtube.com/watch?v=IoE4c3xkZ_I)<br>Pobavil jsem se.
- [ČT radikálně šetří. Skončí program ČT3, omezí vysílání sportu](https://www.lupa.cz/clanky/ct-radikalne-setri-skonci-program-ct3-omezi-vysilani-sportu/)<br>Taky máte mzdu jako v roce 2008? ČT bohužel ano. Už nelze dál šetřit, už musí škrtat. Lidi v ČT si po zapracování vydělají méně než já díky junior.guru, a to jsem rád, že vycházím v Praze s nájmem. Šílený.
- [Pod čarou: Barokní paláce jsou krásné památky, ale zlý politický program](https://www.seznamzpravy.cz/clanek/kultura-pod-carou-barokni-palace-jsou-krasne-pamatky-ale-zly-politicky-program-204072)<br>„…potíž nastává ve chvíli, když lidé začnou minulost nekriticky chápat jako návod k uspořádání současnosti“
- [Pod čarou: Nestyďte se za chipsy a taveňák. Jídlo pro lepší lidi neexistuje](https://www.seznamzpravy.cz/clanek/kultura-pod-carou-nestydte-se-za-chipsy-a-tavenak-jidlo-pro-lepsi-lidi-neexistuje-203141)<br>„Měli bychom si uvědomovat, co a proč jíme a jak to ovlivňuje naše zdraví, ale to neznamená, že bychom se za své volby měli stydět a investovat zbytečný čas a peníze, abychom si skrze jídlo budovali lepší image.“
- [„Internet často ovlivňuje životy lidí víc než stát.“ EU chce zpřísnit pravidla pro online svět](https://www.mujrozhlas.cz/rapi/view/episode/71a58677-12c5-3ec0-86e9-0bae64efe0ff)<br>Zajímavé a poučné.
- [The Europeans](https://anchor.fm/the-europeans/episodes/Hanna-e1jc1mp)<br>Hodně silný příběh holky, která protestovala proti režimu v Bělorusku a dostala se do vězení.
- [Pod čarou: Strach a tanec do rána. Roztočí válka výmarský kabaret?](https://www.seznamzpravy.cz/clanek/kultura-pod-carou-strach-a-tanec-do-rana-roztoci-valka-vymarsky-kabaret-197580), v konverzacích mladší generace Z je teď vše based a wholesome. Místo ironie upřímnost, místo úšklebku nadšení, silné emoce, ale i trocha patosu. Ne že by se snad ironie úplně vytratila, ale doba prostě navádí k jinému typu prožívání.“
- [Pod čarou: Zoomerská zelená a vyšedlé filmy. Kolik stojí barvy?](https://www.seznamzpravy.cz/clanek/kultura-pod-carou-zoomerska-zelena-a-vysedle-filmy-kolik-stoji-barvy-186415)<br>O barvách v popkultuře, šedočerných dystopických filmech, ublácených temných Vikinzích ze středověku… „Všichni ti filmoví bijci v ušmudlaných pláštích a drátěných košilích by tedy ve skutečnosti byli vyfintění jako lidské rajky, z čehož by se ovšem fanouškům fiktivních drsných vikingů a rytířů asi udělalo nevolno.“ …o vlasech Eilish a dalších blbinách.
- [Podcast nejen o HR](https://anchor.fm/magazin-lmc/episodes/40-O-psan-skvlch-inzert-a-jejich-nejastjch-chybch-s-markeky-LMC--Milanem-Fotem-a-Tomem-Pavlkem-e1jeugf)<br>Píšete pracovní inzerát? Pusťte si tento díl, spousta dobrých tipů.
- [Ženy můžou dělat cokoliv. Dokud nemají děti. Od matek společnost očekává hlavně péči](https://www.heroine.cz/rodina-a-vychova/8596-zeny-muzou-delat-cokoliv-dokud-nemaji-deti-od-matek-spolecnost-ocekava-hlavne-peci)<br>Článek silnej, mělo by se to zpracovat jako rap a dalo by se to poslouchat jako generační protestsong. Všichni už víme, co vlastně máme dělat a jak to chceme, ale je vlastně strašně těžký to udělat.
- [Community perspectives on Elastic vs AWS](https://changelog.com/podcast/429), které se snaží bojovat s AWS a není schváleno jako oficiální open source licence? Je tam i rozhovor s autorkou té licence, s různými významnými lidmi s odlišnými názory na věc. Je to celé hodně zajímavé. Pokud vám softwarové licence přijdou zajímavé :D
- [Episode 77: Advantages of Completing Small Python Projects](https://realpython.com/podcasts/rpp/77/)<br>Tohle zní jako hodně, hodně, hodně dobrá kniha! Musím to víc prozkoumat.
- [The Insane Logistics of Formula 1](https://www.youtube.com/watch?v=6OLVFa8YRfM)<br>Hustý.
- [Eva Hlavsová: Češi si díky vysoké inflaci uvědomí hodnotu peněz. Musí začít investovat](https://overcast.fm/+Vf9QZB3tM)<br>Dobrý rozhovor pro začátečníky ve zhodnocování peněz.
- [Bitcoin drops below $20,000, Ether cracks $1,000 — what this means](https://davidgerard.co.uk/blockchain/2022/06/18/bitcoin-drops-below-20000-ether-cracks-1000-what-this-means/)<br>Ha ha ha.
- [Twenty years of my blog](http://simonwillison.net/2022/Jun/12/twenty-years/#atom-entries)<br>Boží průlet Simonovou historií.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
