Title: Týdenní poznámky: Úklid v příbězích a doporučeních, prototyp jedné nové věci
Image: images/markus-spiske-RiSAjGsa0vg-unsplash.jpg
Lang: cs
Tags: týdenní poznámky, junior.guru

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-02-21_tydenni-poznamky-palacinky-a-dohaneni-vseho.md) už utekl nějaký ten týden (21. 2. až 28. 2.), tak nastal čas se opět ohlédnout a utřídit si myšlenky.

![Poznámky]({static}/images/markus-spiske-RiSAjGsa0vg-unsplash.jpg)
Fotil [Markus Spiske](https://unsplash.com/@markusspiske)

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Doma jsme zdraví jen tak napůl. Dcera je živá jak deset křečků v kolečku, ale kašle. Žena je pořád ještě zarýmovaná a polofunkční. Já jsem asi nejvíc fit, ale rýmu mám taky a pořád se necítím stoprocentní. Týden jsme tedy lepili jak to šlo, oba jsme se snažili nějak pracovat a zároveň se postarat o malou. Nechápu, jak taková období zvládají lidi s více dětmi. Blbé je, že v takové chvíli člověk ani nechce zvát babičku, aby pomohla, protože by se nakazila.

## Seznam benefitů pro prodejní stránku

Trvalo mi to věčnost, ale je to konečně tady. Prošel jsem výsledky dotazníků a seznam fičur, které klub nabízí, dal jsem to dohromady, udělal v hlavě velké přemýšlení, a stvořil jsem seznam benefitů, které jsou nejpodstatnější a nejvíc rezonují s cílovkou, a které bychom měli uvést na prodejní stránce. Ve čtvrtek jsem pak měl call s Terkou a benefity jsme tam probrali a ještě to trochu doladili a ujasnili si některé věci. Mám ohromnou radost, že jsem konečně s něčím důležitým pohnul!

![Benefity]({static}/images/screenshot-2025-02-28-at-21-30-52.png)
Můj Obsidian

## Přednáška a rozhovory s Adamem

Už dřív jsme si volali s [Adamem Králem](https://www.linkedin.com/in/adamkral1/), abychom probrali jeho možnou přednášku v klubu a případnou spolupráci na rozhovorech pro junior.guru. Tento týden jsme začali oboje rozjíždět.

Přednáška už má dokonce termín, jen jsem ji ještě nevyvěsil na web a na Discord. Rozhovory aktuálně čekají na to, abych dodal podklady.

Těším se, že by mohla na junior.guru pokračovat [příběhová sekce](https://junior.guru/stories/#pribehy-z-juniorguru)! A těším se z nové spolupráce.

![Adam Král]({static}/images/screenshot-2025-02-28-at-21-38-49.png)
Adamův LinkedIn

## Úklid v příbězích a doporučeních

Velkou část týdne jsem nedělal nic jiného, než že jsem si dělal pořádek v zaznamenaných příbězích a doporučeních. Příběhy jsou _success stories_ různých lidí, kteří prošli klubem, ale nejen _success_. I takové, které nedopadly. Prostě zajímavé příběhy, které na reálných případech dokumentují, jak cesta do IT může vypadat. Doporučení jsou různé zmínky, kde se někdo vyjádřil, jak je klub super, nebo jak mu pomáhá junior.guru, a tak.

Mám jich ohromnou hromadu, a to jsem si ještě půlku určitě ani nezaznamenal. To je samozřejmě skvělé a těší mě to a už jen si to otevřít a procházet člověka velmi nabíjí a dodává mi to energii. Ale bohužel jsem si to házel do poznámek velmi nesystematicky a je to teď jeden velký chuchvalec. Své pocity jsem [popsal na Mastodon](https://mastodonczech.cz/@honzajavorek/114071130884380071):

> Když někdo pochválil junior.guru, nebo když nějaký junior sehnal práci, zaznamenal jsem si to. To je super.
>
> Ale možná jsem tomu mohl dát nějakou strukturu a nemít to jako nepoužitelný salát všeho možného. Teď se to snažím dát nějak dohromady a je to nekonečná práce.
>
> Takže smíšené pocity - člověk se probírá samou chválou, ale zároveň je to práce jako se snažit srovnat do řady chuchvalce ze zásobníku vysavače.

Snažím se, abych měl ke všemu screenshoty a abych na jednotlivé lidi neztratil zpětně kontakt. No a je toho fakt strašně moc, takže to ani ještě nemám celé hotové, a to jsem na tom dělal fakt velkou část tohoto týdne!

Je to ale potřeba udělat. Jednak to dál nemůžu takhle salátovat, jednak potřebuji vytipovat lidi na rozhovory pro Adama, jednak potřebuju vytipovat doporučení, která s Terkou uvedeme na prodejní stránce.

![Doporučení]({static}/images/screenshot-2025-02-28-at-21-31-49.png)
Můj Obsidian

## Reakce na výrok Standy ze Standashow

Kamarád mi ve středu poslal odkaz na [výrok Standy ze Standashow](https://www.threads.net/@standashow/post/DGQW5zENZF3?xmt=AQGz2sqAgatYu5IHYCmUA3RCqhkjgtwDo6huQbGIJ-gFpA), kde nabízel cestu do IT jako jednu z „jednoduchých“ možností, jak si vyřešit vlastní nemovitost, místo toho, aby lidi kňourali, že se mají provést systémové změny k dostupnějšímu bydlení.

Triggrnulo mě to hned ze dvou důvodů. Především protože rozumím tomu, jak „jednoduché“ je dostat se do IT, a potom i z toho politického, či řekněme sociálně necitlivého důvodu, ale to jsem si řekl, že si nechám někam k pivu do hospody. Když jsem to měl v pár příspěvcích sepsané na Discordu, řekl jsem si, že už by stačilo to jen trochu učesat a můžu to hodit i na LinkedIn. Že si za tím vlastně dost stojím a klidně půjdu do konfrontace.

Navíc to bude reklama na junior.guru, protože z textu jasně vyplývá, že tam lidem v téhle věci pomáháme a že tomu rozumíme. Je to nejen výbušné, ale i k věci. Souvisí to s tím, co dělám. Ideální kombinace.

Sepsal jsem to a [hned vydal](https://www.linkedin.com/feed/update/urn:li:activity:7300443605666545664/), na žádný speciální čas jsem nečekal. Okamžitě to začalo sbírat ohlasy a k dnešnímu dni to má skoro 18.000 zobrazení, 240 reakcí a 50 komentářů. Standa se k tomu zatím nijak nevyjádřil - na LinkedIn asi moc nechodí, nebo to nechce přiživovat. Zbytek dne jsem samozřejmě strávil takhle, takže produktivita v čoudu:

![Me re-reading my own post every time someone likes it: Ah yes quality content]({static}/images/img-3017.jpg)

Je to poprvé, co se mi povedlo udělat virální status, který zároveň nějak souvisí s tím, co dělám. Už několikrát, až bych skoro řekl mnohokrát, se mi podařilo udělat nějaký virál, ale byl to třeba vtip na Twitteru, nebo [článek o novém počítači]({filename}2020-12-18_i-bought-apple-silicon.md) - prostě něco, co si sice viděla ohromná spousta lidí, ale vůbec nijak mi to v ničem nepomohlo a jak se to rozjelo, tak to i skončilo. U tohoto statusu se Standou mi za těch pár dní minimálně hodně lidí dalo _follow_ nebo _connect_ na LinkedIn. Nejspíš můj profil objevilo hodně nových lidí a dovědělo se tak i o junior.guru.

Odkaz na status jsem [dal i na Mastodon](https://mastodonczech.cz/@honzajavorek/114069553907766373), kde jsem nasbíral také docela dost reakcí na to, že to je Mastodon, to znamená 4 boosty, 10 komentářů a 14 hvězdiček 😀

Nejnáročnější teď bude vymyslet nějaký další status, který by byl aspoň trochu zajímavý, aby se na něj moji noví sledující podívali a zachovali mi přízeň. Pokud to bude propadák, algoritmus LI jim mé věci přestane zobrazovat, i když mě sledují.

![Reakce]({static}/images/screenshot-2025-02-28-at-20-33-59.png)

![Imprese]({static}/images/screenshot-2025-02-28-at-20-34-34.png)

## Prototyp: Zpětná vazba na GitHub profil pro kohokoliv

Už nějakou chvíli přemýšlím nad tím, jak bych mohl na úvodní stránku junior.guru dát políčko, kam by junior zadal adresu svého GitHub profilu, odeslal to, a dostal by na to automatickou zpětnou vazbu. Pracovně tomu říkám „[pagespeed.cz](https://pagespeed.cz), ale na juniory“.

Problém je totiž v tom, že já nechci žádnou běžící infrastrukturu, která by musela mít monitoring a všechny ty fuj věci kolem, které by mě budily v noci ze spaní. Stále jsem přemýšlel, jak to celé udělat, ale bez backendu a bez perzistence. A už jsem na to přišel: GitHub!

Ve sprše mě napadlo MVP, a když jsem pak přemýšlel dál, ještě víc se mi povedlo jej sesekat na minimum. A během pátku jsem se do toho pustil, abych celý týden jen netřídil odrážky v Obsidianu. Výsledkem je [tohle issue](https://github.com/juniorguru/eggtray/issues/76).

Nebo jinak: Když někdo teď půjde na [github.com/juniorguru/eggtray](https://github.com/juniorguru/eggtray/issues/76) a založí tam issue, tak to spustí build v GitHub Actions. Ani jsem to nemusel programovat, podporují to přímo nativně.

Pokud je v textu issue „check @username“ a má to štítek „check“ (teď při psaní mi došlo, že lidi to sami přiřadit nemůžou, tak to ještě změním), tak to spustí automatické review profilu github.com/username. Když je review hotové, výsledek se (zatím jen jako JSON) hodí pod to issue jako komentář a issue se zavře. Když to někdo znovu otevře, spustí se to znova.

Má to ještě hodně nedostatků, ale v zásadě to funguje, a to je hlavní. Pokud něco skončí chybou, dovím se to v mailu - nemusím řešit žádný monitoring. Nemusím řešit žádné zdroje a omezení, GitHub Actions jsou zadarmo. Nemusím řešit backend, runtime, databázi, nic. Vše se samo dokumentuje a vše jde vidět přímo na GitHubu. Sice to celé tím pádem závisí na GitHubu, ale uvědomil jsem si, že je to služba na review GitHub profilů, a ta je celá na GitHubu závislá tak nějak už z definice 😀 Takže je to fuk.

Mám z toho velkou radost. Další krok bude vytvořit políčko nahoře na [stránce o GitHub profilu](https://junior.guru/handbook/github-profile/), které když někdo vyplní, tak ho to pošle na GitHub s předvyplněným založeným issue. Taky je potřeba nějak naformátovat a vylepšit ten komentář a další věci. Taky by asi bylo dobré, aby ty komentáře posílalo něco jako bot a ne aby se psaly mým jménem.

Až bude fungovat základní workflow a otestuju to na pár lidech, můžu začít pracovat na tom, aby se issue zakládalo „pod kapotou“ a výsledky se zobrazovaly rovnou na webu. Určitě totiž nechci na homepage prominentně dávat něco, co mi odtamtud odvede lidi na GitHub. Tam už se asi bez nějakého backendu neobejdu, ale bude to moct být minimalistické a jen přeposlat věci tam a zpět - nebude to dělat žádné věci, které by se měly nějak velmi rozbíjet.

Výroba téhle věci šla jako po másle až do chvíle, kdy mi nefungovalo přidání komentáře. Ladil jsem to asi hodinu nebo dvě, protože GitHub má složitý způsob autorizace a, co jsem nevěděl, když je repozitář pod organizací a ne pod osobou, celé to funguje úplně jinak. Což není z dokumentace, ani výsledků vyhledávání Googlu moc zřejmé, a muselo mi to říct až ChatGPT.

![Prototyp]({static}/images/screenshot-2025-02-28-at-21-58-08-profile-check-pavlaberankova-issue-76-juniorguru-eggtray.png)
Prototyp

## Další

-   Terka už každou chvíli bude spouštět [contentparty.cz](https://contentparty.cz/), ale potřebovala nějak přesměrovat doménu na své prozatimní stránky, než bude mít plnohodnotný web. Mělo to nějaké parametry, co to má splňovat, a už to vypadalo, že si na to snad bude platit nějakou marketingovou aplikaci, tak jsem se zhrozil, protože tohle je pro programátora 30min práce. Pustil jsem se do toho a ten redirect [vytvořil](https://github.com/honzajavorek/content-party-redirect). Nakonec jsem ten kód ani nepsal, napsalo to ChatGPT, a čas jsem strávil spíš na Wedosu v nastavení DNS. Můj GitHub je tedy aktuálně součástí kritické infrastruktury jedné nové komunity contenťáků a copywriterů 😀
-   Spolu s [Dariou](https://www.linkedin.com/in/dariagru/) jsem věnoval trochu času tomu, abychom vykopli plánování „Beginner Day“ v rámci letního [EuroPythonu](https://ep2025.europython.eu/). Máte se na co těšit!
-   V rámci příprav na novou prodejní stránku klubu jsem se vzdělával ohledně [VPC](https://digichef.cz/value-proposition-canvas-jako-skvely-pomocnik-pri-planovani-marketingove-strategie) a [USP](https://blog.aira.cz/zasada-usp-neboli-jedinecny-prodejni-argument). Terka mi poslala [přehled nějakých známých českých Discordů](https://www.geekboy.cz/clanek/discord-servery/), tak jsem se do některých přidal, abych omrknul, jak mají co udělané.
-   Do klubu přišla zhruba dvacítka nových lidí, protože [Lucie Lenértová](https://www.dokazesprogramovat.cz/) je tam poslala v rámci svého kurzu.
-   Ozval se mi Jan Bleha, že pořádají [Gophercamp](https://gophercamp.cz/) a dal nám do klubu nějaké volňásky a slevy na lístky. Děkujeme!
-   Proběhl [PyCon Namibia 2025](https://na.pycon.org/). Letos jsem neměl energii udělat kolem toho nějakou velkou kampaň a dopomoct jim k benefičním lístkům apod., což mě trochu mrzí. Ale zase jsem jim dohodil Apify jako sponzora, a to vypadá, že slavilo úspěch. Tak aspoň tak 🇳🇦
-   Koukal jsem na [Hynka](https://www.youtube.com/watch?v=mFyE9xgeKcA) a zkoušel podle jeho návodu zabalit jeden ze svých Python projektů jen pomocí `uv`, ale bohužel jsem pak zjistil, že [s namespace balíčky to ještě nejde](https://github.com/astral-sh/uv/issues/3957#issuecomment-2683210160) (což [potvrdili](https://github.com/astral-sh/uv/issues/3957#issuecomment-2684973702)).
-   Byli jsme konečně poprvé v [Kiddům herně](https://kiddum.cz/herna) a je to tam mega super!
-   Když někdo jde do klubu, chci, ať mi vyplní, kde narazil na junior.guru. Už druhý člověk mi tam napsal „ChatGPT“, což mě dost zaujalo. Že by to na určité odpovědi doporučovalo lidem podívat se na můj web? Nebo to uvádí jako zdroj? Nebo přes ten jejich [search](https://chatgpt.com/?hints=search)? Netuším.
-   Ozval jsem se jednomu bývalému členovi, zda by mi nesepsal recenzi na jeden kurz, protože o takovou recenzi v klubu byl zájem, ale nebyl tam nikdo, kdo by ty zkušenosti měl.
-   Zkusil jsem [zjistit, jestli ještě nějak funguje Coding Coach](https://x.com/honzajavorek/status/1894294928928157982), protože mi kontrola rozbitých odkazů začala hlásit, že jejich seznam mentorů nejede. Bez odpovědi. Týden bez opravy. Pro české juniory to navíc asi stejně nebylo moc relevantní, tak jsem to odebral všude z příručky na junior.guru. Zároveň jsem trochu přeuspořádal seznam na [stránce o mentoringu](https://junior.guru/handbook/mentoring/).
-   Napsal jsem na Mastodon [tři statusy o luštění křížovek](https://mastodonczech.cz/@honzajavorek/114071994073860808). Neuhádnete, co se stalo! Skoro nikoho to nezajímalo. A to jsem použil i odpovídající hashtag.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn. V pondělí jsem přečetl skoro celý klub a reagoval všude, kde mi to přišlo vhodné, což bylo dost práce. Udělil jsem jedno stipendium.
-   Za 8 dní jsem při procházkách nachodil 4 km. Celkem jsem se hýbal 2 h a zdolal při tom 4 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

1. Doplánovat si věci kolem junior.guru, dotřídit si poznámky, rešerše, úkoly.
2. Sepsat na blog svůj plán na letošek, nebo aspoň Q2.
3. Zajít k zubaři.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [The Deep Research problem - Benedict Evans](https://www.ben-evans.com/benedictevans/2025/2/17/the-deep-research-problem)<br>„LLMs are good at the things that computers are bad at, and bad at the things that computers are good at.“ „OpenAI is promising that this product can do something that it cannot do, at least, not quite, as shown by its own marketing.“
- [My 2025 uv-based Python Project Layout for Production Apps - YouTube](https://www.youtube.com/watch?v=mFyE9xgeKcA)<br>Věděli jste, že uv má už i build backend?
- [20 years working on the same software product | Successful Software](https://successfulsoftware.net/2025/02/21/20-years-working-on-the-same-software-product/)<br>„20 years working on the same software product… I fully expect to keep working on PerfectTablePlan until I retire (I’m 59 now).“
- [Hromadně mě znásilnili a pak video šířili mezi spolužáky i učiteli. Revenge porno jako cesta ke zničeným životům – Page Not Found](https://pagenotfound.cz/clanek/hromadne-me-znasilnili-a-pak-video-sirili-mezi-spoluzaky-i-uciteli-revenge-porno-jako-cesta-ke-znicenym-zivotum)<br>Tohle se mi jako otci dcery nečte snadno. Chci jí v životě dopřát svobodu. Třeba aby mohla v pubertě na párty, když si to bude přát. Jenže tenhle svět ženám svobodu chování zjevně neumožňuje a prohřešky nepromíjí.
- [LibreWolf](https://librewolf.net/)<br>Neznal jsem. Prohlížeč založený na Firefoxu, ale pro lidi.
- [Marshmallow Test and Parenting - @desunit (Sergey Bogdanov)](https://desunit.com/blog/marshmallow-test-and-parenting/)<br>„If you’re a kid and the adults in your life constantly break promises, why would you trust them this time? Why wait for the second marshmallow if history tells you it might not show up?“
