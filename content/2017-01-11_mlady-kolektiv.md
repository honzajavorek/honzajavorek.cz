Title: Mladý kolektiv
Date: 2017-01-10 10:43:00
Lang: cs
Zdrojak-URL: https://www.zdrojak.cz/clanky/mlady-kolektiv/


O mizerných pracovních inzerátech by se dalo napsat hodně článků, ale dnes
se zaměřím jen na ty, které ve své záplavě odrážek uvádí mimo jiné jako
skvělou výhodu i něco, co se nazývá *mladý kolektiv*. Možná už jsem starý
na mladý kolektiv, ale nejspíš vůbec nerozumím tomu, proč
by si firma měla chtít dát něco takového do inzerátu. *Ženský kolektiv.
Mužský kolektiv. Křesťanský kolektiv. Autistický kolektiv. Kolektiv čisté rasy.*

**Milé firmy, *mladý kolektiv* je vaše nevýhoda! Je to selhání a vy se jím ještě
chlubíte.** Co udělá z vaší firmy efektivnější, lepší a příjemnější místo k práci,
je *smíšený kolektiv*. Až něco takového budete mít, bravo, klidně to potom
křičte do světa.

<blockquote class="twitter-tweet" data-lang="en"><p lang="cs" dir="ltr">Taky čtete &quot;mladý kolektiv&quot; v inzerátu jako &quot;možná dravý, ale nezkušený tým&quot;?<br><br>Proč nebo pro koho je mladý kolektiv (místo smíšený) výhoda?</p>&mdash; Honza Javorek (@honzajavorek) <a href="https://twitter.com/honzajavorek/status/816255990677049346">January 3, 2017</a></blockquote>

Co vlastně chcete světu sdělit tím, že máte mladý kolektiv?

- Ve firmě jste všichni **do dvaceti**. Všichni jedete na Spotify a SnapChatu. Páprdové třicátníci ať to na pohovoru ani nezkoušejí. Takoví důchodci u vás nebudou nikoho obtěžovat těmi svými trapnými mp3 s Black Eyed Peas!
- Ve firmě jste všichni **do třiceti**. Všichni jedete na Twitteru a Facebooku. Páprdové čtyřicátníci ať to na pohovoru ani nezkoušejí. Takoví důchodci u vás nebudou nikoho obtěžovat těmi svými trapnými CD s U2!
- Ve firmě jste všichni **do čtyřiceti**. Dojíždíte ze satelitu a čtete hodně knížek. Páprdové padesátníci ať to na pohovoru ani nezkoušejí. Takoví důchodci u vás nebudou nikoho obtěžovat těmi svými trapnými LP s Peter, Paul and Mary!

Nebo:

- Jsme parta nezkušených puberťáků a je nám tak dobře.
- Nejsme schopni si vyndat hlavu ze zadku a zaměstnat někoho, kdo by nám mohl dát i jiný pohled na věc.
- Neumíme vytěžit seniornější lidi se zkušenostmi.
- Produkty, které tvoříme, jsou dělané mladými a pro mladé. Žádný jiný trh nás nezajímá.

Starší neznamená zkušenější, mladší neznamená junior, ale smíšený téměř vždy znamená zdravější kolektiv s více různými zkušenostmi. A nejde jen o věk, přidejte si k tomu třeba pohlaví, původ, ...a můžete jít dokonce ještě dál. Jak říká Lukáš Linhart (CTO ve [firmě kde pracuji](https://apiary.io/company)), a [přednášel o tom třeba i na WebExpu](https://www.webexpo.cz/praha2016/prednaska/from-zero-to-profit-apiary-s-startup-lessons-learned/), vyplácí se nám strategie *hire for diversity*, kde je *diversity* míněno i ve smyslu odlišných povah nebo různých prostředí, kterými vaši zaměstnanci v minulosti prošli. Pracovní kolektiv, kde máte [správce i kolonizátory]({filename}2016-12-18_kolonizatori-a-spravci-kolonii.md), ženy i muže, mladší i starší, lidi původně z volné nohy, z korporátu nebo z Open Source komunit, může být sice někdy možná až příliš silný koktejl z hlediska domluvy, ale o to víc se vyplatí té domluvě investovat čas. Výsledkem bude totiž něco promyšleného opravdu ze všech stran.

Oproti tomu si představte firmu plnou borců 20-25 let, kteří se potkali na stejné fakultě a po škole nebo po práci spolu chodí na florbal a na pivo. I kdyby si mysleli nevím jak, že spolu často nesouhlasí, že vedou dlouhé debaty a že díky tomu mají všechno podchycené a promyšlené, tak ve skutečnosti ani netuší, co to vůbec znamená nesouhlasit nebo mít jiný úhel pohledu. Z perspektivy opravdové *diversity* jsou jejich diskuse jenom malé poryvy větru během toho, co se neustále poplácávají po zádech. V jejich kolektivu žádná zajímavá kritika nebo opozice prostě nemá jak vzniknout.

Takže milé firmy, snažte se mít a nabízet *smíšený kolektiv*. Nabízet *mladý* je spíš ostuda. Že to nevíte v roce 2017 je smutné, čtenáři iDNES to ví už [pět let](http://finance.idnes.cz/smiseny-pracovni-kolektiv-pracuje-lepe-fcl-/podnikani.aspx?c=A120515_1778109_podnikani_bab) a úřad ombudsmana [čtyři](http://ihned.cz/domaci/c1-59915010-mlady-kolektiv-diskriminace-obmudsman-varvarovsky). Neumíte-li si vůbec představit, jak může člověk nad 30 fungovat ve vaší *mladé, dynamické firmě*, koukněte se na [tuhle příjemnou oddechovku s De Nirem](http://www.csfd.cz/film/383682-stazista/). Mají ji pro ukrácení cesty v některých autobusech RegioJet (ale doporučuju si to teda užít spíš v páru).
