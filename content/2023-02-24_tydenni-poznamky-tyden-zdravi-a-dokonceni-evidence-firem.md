Title: Týdenní poznámky: Týden zdraví a dokončení evidence firem
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/122


Utekl zas nějaký ten týden (17. 2. až 24. 2.) a tak [stejně jako minule]({filename}2023-02-17_tydenni-poznamky-schuzky-a-nekonecna-administrativa.md) sepisuji, co jsem dělal a co jsem se naučil.
Tvořím [junior.guru](https://junior.guru/) a nemám šéfa, kterému bych reportoval každý svůj krok, ale mám [klub](https://junior.guru/club/) a členy by mohlo zajímat, co dělám.
Psaní poznámek mi taky pomáhá nezbláznit se a nepropadat pocitu, že je konec týdne a já jsem nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Týden zdraví

V sobotu jsme šli do [masopustního průvodu na Praze 3](https://www.praha3.cz/aktualne-z-trojky/zpravy/zizkovsky-masopust-plny-hudby-her-nbsp-i-nbsp-jitrnic-n1156943.htm).
Měl jsem děcko za krkem skoro celou dobu a protože tam hrála hudba, tak jsem dost i poskakoval do rytmu.
Byl silný chladný vítr.

Výsledkem bylo, že jsem se v neděli zase složil.
Především fyzicky, ale v souvislosti s tím i psychicky.
Záda jsem měl úplně rozlámané, bolely mě ledviny nebo co a celkově jsem si připadal jako troska.
V pondělí jsem nikam nešel a neduhy se pokusil vyležet.

Domluvili jsme se doma, že uděláme vše pro to, abych se jako troska už necítil a abych už byl taky jednou chvíli zdravý a třeba i dobře vyspaný.
Změnili jsme, kde a jak spím.
Vymyslel jsem si režim na tento týden, který mi spaní umožňuje: žádné akce, žádný alkohol, žádné kafe.
Dávám si vitamíny a beru léky, které brát mám.
Jím ovoce.
Vstávám v 7:45 a snažím se jít spát kolem 23:00, i když si pak třeba ještě čtu.
Dopoledne chodím pracovat do coworku a snažím se věnovat hluboké práci, odpoledne dělám ještě nějakou administrativu a pak se věnuji rodině nebo něčemu, co by se dalo nazvat jako volný čas.

Dnes je pátek a cítím se nebývale dobře.
Tenhle režim je zatím spíš pokus a nevím, jak dlouho mi to vydrží.
Ani nevím, jestli takhle chci dlouhodobě žít.
Potřeboval jsem ale nějaký restart, nabrat energii.
Dokud mě to bude bavit, budu v tom pokračovat.

## Evidence firem

Povedlo se mi dodělat [evidenci firem](https://junior.guru/open/#firemni-partnerstvi).
Jediné, co chybí, je čtvrtletní e-mail, který by se firmám posílal.
To si ale asi nechám na jindy a pro teď už to prohlásím za hotové tak jak to je.
Nechci další týden věnovat tomu, že budu programovat e-mail firmám, potřebuji už změnit činnost.

-   Na každé stránce popisující detaily partnerství s firmou je poznámka, že je veřejná, ale že tam nemohou vyhledávače.
-   Vysvětlil jsem tam, že ne všichni lidé, které někam zveme do podcastu nebo na přednášku, jsou nutně placená spolupráce.
    Přesunul jsem to pak [do FAQ](https://junior.guru/faq/#neoznacena-spoluprace).
-   Přidal jsem tam odkazy na statistiky inzerátů, pokud firma nějaké má.
    Doteď tyto odkazy chodily firmám e-mailem.
-   Zobrazil jsem v evidenci odkaz na oznámení spolupráce s firmou na sociálních sítích.
    Je to jeden z benefitů a chtěl jsem, aby bylo dohledatelné, kdy jsem to udělal a jak to vypadalo.
-   Otevřel jsem si stránky partnerství s firmami v mobilu a opravil nejhorší prohřešky.
-   Obarvil jsem v [přehledu](https://junior.guru/open/#firemni-partnerstvi) firmy, které budou brzy končit, abych věděl, že jim mám napsat.
-   Pokud jde o vzdělávací agenturu, přidal jsem na stránku text o konfliktu zájmů.
    Pak jsem ho zkrátil a zbytek dal [do FAQ](https://junior.guru/faq/#vzdelavaci-agentury).
-   Neplánovaně jsem aktualizoval a přepsal i [další odstavce ve FAQ](https://junior.guru/faq/#partnerstvi-s-firmami), které se týkají firem.
    Výsledek je zbytečně dlouhý a celé FAQ by potřebovalo aktualizovat a přepsat, ale už tak jsem s tím strávil celé jedno dopoledne a musím od toho dát rychle ruce pryč, jinak bych se v tom šťoural do Vánoc a ladil tam každé slovo.
    Někdy se k tomu vrátím.
-   Přebudoval jsem kompletně jak bot vítá nové firmy v klubu.
    Hrál jsem si s tím snad celý jeden den.
    Dám sem screenshot, ale i ten je zastaralý, protože jsem to pak ještě vylepšoval.

![Green Fox Academy]({static}/images/screenshot-2023-02-24-at-16-12-04-partnerstvi-s-firmou-green-fox-academy.png){: .img-thumbnail }
Stránka popisující partnerství firmy s junior.guru

![Oznámení firmy v klubu]({static}/images/screenshot-2023-02-24-at-16-11-20.png)
Vítání firem v klubu

## Opravy ve stahování inzerátů

V poslední době se mezi inzeráty pro juniory objevovalo stále více a více chyb.
Hlavně tam padaly nějaké věci z elektro světa, které vůbec nebyly relevantní.
Už to začínalo smrdět syndromem rozbitých oken.

Jednoho rána jsem se už naštval a šel to opravit.
Samozřejmě mi to pak sežralo celý jeden pracovní den.

-   Přidal jsem blocklist, kam jsem nasypal všechny ty elektro věci.
-   Všiml jsem si, že inzeráty z LinkedIn se stahují pomalu a prapodivně neefektivně.
    Poladil jsem nastavení scraperů a snad jsem to trochu zlepšil.
-   Zjistil jsem, že remoteok.com změnilo API a můj scraper kvůli tomu vytváří spoustu zbytečných requestů s redirecty.
    Spravil jsem to a počet potřebných requestů jsem odhadem snížil na polovinu.
-   Do seznamu FB skupin vhodných na hledání práce, který máme v klubu, jsem přidal jednu další.

![Opravování inzerátů]({static}/images/screenshot-2023-02-24-at-16-14-37.png)


## Přednáška v klubu

V úterý byla přednáška od Lukáše Pavelky.
Lukáš byl jedním z prvních členů klubu po jeho založení.
Pamatuji si, jak si hledal práci a dělali jsme mu review CVčka.
Teď juniorům přednášel 🐣
Promoval jsem to tímhle stylem i [na LinkedIn](https://www.linkedin.com/posts/honzajavorek_csharp-dotnet-windows-activity-7033421183077249024-2YkF/).
Zdálo se mi, že to sdílelo hodně Lukášových kolegů, fandí mu 💪

![Lukáš Pavelka]({static}/images/20230221-05d9cefc1d546427a86308899b81654dd15f5c4c9074cfed016a4128ec3321f9.png){: .img-thumbnail }

Jak jsem psal minule, máme teď od Discordu na přednášky super vyladěný _stage_ kanál.
S Tinukim jsme ho vyzkoušeli.
Já jsem při tom omylem udělal notifikaci všem v klubu, ale nějak se to přežilo.
Zjistil jsem, že nemůžu do chatu na _stage_ před přednáškou nic napsat botem, protože je to nová věc a moje Discord knihovna to ještě neumí.
Založil jsem [issue](https://github.com/Pycord-Development/pycord/issues/1934).
Díky tomu jsem se dozvěděl, jak to mezitím mohu udělat jinak.

Když mám teď 24/7 coworking, tak mě napadlo, že bych mohl vzít přednášku odtamtud, abych s tím doma nerušil rodinu.
Přednášky se někdy protáhnou a dítě by už šlo spát, ale nemůže, protože mám pracovní místo v ložnici.
Chvíli mi trvalo na to přijít, jak si rezervovat v coworkingu zasedačku.
Když jsem na to přišel, tak jsem zjistil, že rezervace končí 17:30, pak už je to všem jedno.
Takže jsem nic na přednášku v 18:00 nerezervoval 😀

Samotná přednáška byla v pohodě a nestalo se během ní nic zvláštního.
Tedy někdy uprostřed se mi úplně vybila sluchátka, ale zrovna jsem nemusel nic zhruba půl hodiny říkat, tak jsem si stihl odejít pro adaptér, sluchátka dobít a zase si je nasadit.
Protože nenahrávám, ale jen moderuji, tak nikdo nic nepoznal a bylo to úplně bez stresu.


## Bezstavový realtime bot

Nikdy jsem nechtěl na junior.guru žádnou „běžící aplikaci“, celé to běží asynchronně jednou denně na CI.
Na pár drobností v klubu by se však malý realtime pomocník hodil, ani by nemusel mít žádnou databázi, žádný stav.
Kdyby náhodou spadl kvůli chybě, nic zásadního by se nestalo.
Reagoval by jen na konkrétní situace a vylepšoval je, např. by hned založil vlákno pod příspěvek, aby měli moderátoři v některých případech méně otravné práce.

Sám jsem na to neměl čas, ale řekl jsem o tom jednomu (zatím tajnému) nadšenému programátorovi a ten to hned začal tvořit.
Každý druhý den mi posílá výsledky své práce a teď už mi poslal i hotový kód.
Valím bulvy!
A mám z toho velkou radost.

Teď ale musím vymyslet, jak to nasadíme a jak to budeme provozovat.
Problém je, že můj asynchronní bot bude potřebovat některé věci udělat úplně stejně, tak by se hodilo sdílet kód.
Zase mi přijde zbytečné takto jednoduchou a oddělenou věc dávat do tak velkého projektu s tolika závislostmi.
Zatím se kloním k tomu, že realtime bot bude mít svoje repo a zbytek junior.guru kódu si ho nějak nainstaluje jako závislost a použije některý kód jako sdílený.

Každopádně potřebuji další repo.
A už dřív jsem vytvořil repozitáře pro logo.junior.guru a podcast.junior.guru.
To už by byly celkem 4 repa a každý slušný člověk si na něco takového udělá na GitHubu organizaci.
Tak jsem ji vytvořil: [github.com/juniorguru](https://github.com/juniorguru/)
Ještě tam není ani nové repo, ani hlavní repo.
Vyplňoval jsem nastavení, ověřoval domény, nahrával obrázek, vyplňoval profil, zval lidi.

![Organizace]({static}/images/screenshot-2023-02-24-at-16-01-37-junior-guru.png){: .img-thumbnail }

Koukal jsem, co se rozbije, když přesunu repa, kde jsou GitHub Pages.
Jsou tam nějaké ofuky s ověřováním domén přes nějaké TXT záznamy, ale jinak v pohodě.

![GitHub Pages]({static}/images/screenshot-2023-02-24-at-16-01-01-build-software-better-together.png){: .img-thumbnail }


## Další

-   Vymyslel jsem, jak vyřešit problém s oprávněním na vytváření událostí na Discordu.
    Chtěl jsem všem v klubu dát možnost vytvářet události, ale u tohoto oprávnění Discord vyžaduje 2FA.
    Všem v klubu tedy začalo vyskakovat, že si mají zapnout 2FA.
    Změnil jsem to tak, že existuje samoobslužná role „Organizuju akce“.
    Je u ní poznámka o 2FA a ti, kdo si ji nakliknou, vědí do čeho jdou.
    Zároveň si ji může nakliknout kdokoliv má zájem.
-   Vytvořil jsem dedikovanou stránku pro stipendium: [junior.guru/finaid](https://junior.guru/finaid/)
    Jen přesměrovává na formulář, ale mohu na to teď snadno odkazovat.
    Všechny odkazy na webu jsem upravil tak, aby mířily na tuto stránku.
    Prošel jsem všechny maily, které posílám přes Memberful, a upravil to i všude tam.
-   Přidal jsem [Luboše](https://blog.zvestov.cz/) do mentorů.
    Nabídl se, že by mohl občas udělat pohovor nanečisto s Javou, kdyby měl někdo zájem.
-   Využil jsem 20% slevu na F1 TV na roční předplatné.
    Těším se na nové Drive to Survive.
-   Řešili jsme v klubu, zda si lidé mohou do svých deníčků komentovat, nebo ne.
    Každý to preferoval jinak.
    Vytvořili jsme štítky, které umožňují lidem předem signalizovat, co preferují.
-   Udělil jsem další stipendium.
    Jde hlavně o samoživitelky, tohle je snad pátá.
-   Volali jsme si s ENGETO Academy a pokračovali v tvorbě ankety pro juniory.
    Blížíme se do finiše.
    Neznáte někoho, kdo umí dělat ankety a mohl by nám na to hodit odborné oko?
    Nějaký sociolog, statistik, někdo takový.
    Zaplatili bychom.
-   Doplňoval jsem informace k přednášce, kterou bude mít v klubu [Nasťa](https://www.linkedin.com/in/anastazie-sedlakova/).
-   Udělal jsem ještě na poslední chvíli v klubu promo na pohovory nanečisto s Ataccamou, ale pak jsem zjistil, že přihlášky jsou už uzavřené.
    Ups!
    Šárka mi potvrdila, že je to tak.
    Členům jsem se omluvil.
-   Poprvé jsem vzal dítě na cyklosedačku a projel jsem se s ním po Žižkově.
-   Napsal jsem jednomu borcovi, který na YouTube učí lidi Swift, jestli by nechtěl do klubu.
    Psal jsem mu už přes LinkedIn, ale nic, tak zkouším e-mail.
    Pak to asi vzdám.
    Neznáte někoho, kdo umí dělat iOS appky a chtěl by pomoci pár juniorům v jejich snažení?
-   Byl jsem na kafi s [Martou](https://www.linkedin.com/in/marta-k-586110243/) a domlouvali jsme přednášku pro klub.
    Uvědomil jsem si díky ní zajímavou věc:
    Lidi v klubu se díky komunikaci přes Discord učí spolupracovat na dálku, asynchronně, učí se cally, ovládat něco jako Slack, atd.
    Práce na dálku je skill a junioři v klubu se v tom vlastně mimoděk trénují.
-   Ze stránky s grafy jsem odstranil odkaz na nomadlist.com/open, protože už to autor webu odebral 🤷‍♂️
    Škoda.
-   Změnil jsem jak v klubu fungují studijní skupinky.
    Starý způsob byly privátní kanály, nový způsob jsou vlákna v kanálu typu „fórum“ pro každou skupinku.
    Diskutovalo se to i v klubu, někteří členové nechápali, proč jsou tam separátní uzavřené skupiny.
    Při revizi starých skupin jsme zjistili, že dvě už můžeme i smazat, takže jsem to udělal.
-   Vybral jsem si psychiatra (viz [minulé poznámky]({filename}2023-02-17_tydenni-poznamky-schuzky-a-nekonecna-administrativa.md)) a objednal jsem se, tuším někam na červen.
-   Odpovídání v klubu, e-maily, [Pyvec Slack](https://docs.pyvec.org/operations/support.html#sit-kontaktu), atd.
    Upgradování závislostí na vlastních i Pyvec projektech (zpracovávání Pull Requestů, které průběžně posílá Dependabot).
-   Během 8 dní od 17. 2. do 24. 2. jsem ujel na kole 5 km. Celkem jsem se hýbal 1 hodinu a zdolal při tom 5 kilometrů.
-   Finanční výsledky, návštěvnost a další čísla k JG [mám přímo na webu](https://junior.guru/open/).
    Aktuální nabídky práce pro juniory: [Processand](https://junior.guru/jobs/dbbb7bf406b3c33aeba36cae817919d44bfb368a08fb1b4899dba130/), [Red Hat](https://junior.guru/jobs/ade40e530211c36a309fa370d270da7650ad18462c03c95b0b38de57/)


## Povedlo se

Udělal jsem něco z [plánů na rok 2023]({filename}2022-12-26_strategie-na-2023.md)?

-   Hotovo: „Já i firma musíme mít včas informaci, že se blíží konec.“
-   Hotovo: „Firma musí vědět vše o svém předplatném, v jakém je stavu, kolik čeho zbývá.“
-   Podílel jsem se na anketě mezi juniory.

<div class="alert alert-warning" role="alert" markdown="1">
**Okénko duševního zdraví.**
Máte dojem, že na rozdíl ode mně nic nestíháte?
Buďte v klidu, [není to závod]({filename}2020-06-04_neni-to-zavod.md)!
</div>


## Plánuji

1.  POŠLU PODKLADY PRO DAŇOVÉ PŘIZNÁNÍ.
2.  Vymyslím a naplánuji Q&A pro komunity.
3.  Vylepším zobrazení inzerátů na Discordu.
4.  Zpropaguju novou epizodu podcastu.


## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel toto:

- [Rusko odešlo z Evropy](https://www.respekt.cz/tydenik/2023/8/rusko-odeslo-z-evropy?gift=uj40hq1owi)<br>„Evropa má nyní ve své východní polovině otevřenou ránu: sen o svobodném, mírumilovném a otevřeném kontinentu je mrtvý.“
- [Adam Gebrian: Architektura je zhmotněním mezilidských vztahů. Za hnusná města si můžeme sami. — Proti Proudu](https://protiproudu.libsyn.com/adam-gebrian-architektura-je-zhmotnnm-mezilidskch-vztah-za-hnusn-msta-si-meme-sami)<br>Fajn rozhovor o různých věcech, o riskování, zodpovědnosti, prosazování, veřejném a soukromém.
- [Kdykoli Patrick Swayze sundá tričko, je v sále velké haló, říká ředitel žižkovského kina Aero - Metro.cz](https://www.metro.cz/kdykoli-patrick-swayze-sunda-tricko-je-v-sale-velke-halo-rika-reditel-zizkovskeho-kina-aero-ghl-/praha.aspx?c=A230216_160903_metro-praha_ireve)<br>Kino Aero se ženou milujeme. Teď máme mimino, tak tam nechodíme, ale předtím jsme tam byli neustále. A moc rádi. Nejlepší kino s nejlepší dramaturgií a atmosférou. V článku se dovíte, proč se jmenuje Aero a ten důvod je dokonalý 😀
