Title: Týdenní poznámky: Vedlejšák v Apify a Velikonoce
Image: images/img-8366.jpg
Lang: cs
Tags: týdenní poznámky, junior.guru

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2024-03-22_tydenni-poznamky-novy-pribeh-oprava-scraperu-a-novy-navod.md) už utekl nějaký ten týden (22. 3. až 6. 4.), tak nastal čas se opět ohlédnout a utřídit si myšlenky.

![Motýl]({static}/images/img-8366.jpg)

<div class="alert alert-warning" role="alert" markdown="1">
**Plány:** Aktuální „předsevzetí” jsou v článku [Plán na Q1 2024]({filename}2024-01-25_plan-na-q1-2024.md)

**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/open/).
Aktuální nabídky práce pro juniory: [Red Hat](https://junior.guru/jobs/d66feb3de0c8367cc6ca82f3d7448eff19524e25edfd5c3a0b238cc2/)
</div>

Týden před Velikonoci byl napěchovaný novou spoluprací s Apify.
Velikonoce jsme strávili v Brně, hlavně návštěvou mých rodičů, ale stihl jsem po strašně dlouhé době i [Pyvo](https://pyvo.cz/brno-pyvo/) a pár kamarádů včetně dvou, které jsem neviděl fakt dlouho.

Na Pyvu bylo super, že i v době Velikonoc, kdy se všichni omluvili, tam přišla na celkem složité téma docela plná místnost lidí, takže sraz zjevně funguje.
A zakladatele srazu (duben 2011, takže akorát 13 let) někteří uvítali slovy „ty seš tu ňákej novej“, což mě pobavilo.
Je to pro mě vlastně největší odměna.
Sraz existuje a žije, lidi tam chodí, někteří zjevně skoro nevynechají, zakladatele už nikdo nezná.

V Brně jsme byli v [Papilonii](https://papilonia.cz/), což se dceři, a ostatně i nám, dost líbilo.
Odtamtud je i úvodní fotka obřího motýla.

Týden po Velikonocích byl taky napěchovaný, ale trochu jinak, než jsem si představoval.
Spouštěč byla nejspíš velká porce tučného jídla, ale když jsem měl napěchované břicho a běhal na záchod už několik dní, tak bylo jasné, že to nemohlo být pouze tím.
No stále to ještě není OK a celý týden se u toho dost špatně cokoliv dělalo, ať už šlo o práci nebo volný čas.

Už jsem ale měl za poslední rok horší věci a dva kamarády mám zrovna na onkologii, tak myslím, že pár prdů snad nějak zvládnu.

## Spolupráce s Apify

Tak jsme to upekli. Zhruba 20 % času budu nově věnovat zvelebování [Web Scraping Academy](https://docs.apify.com/academy/), což má být na Apify poměrně nezávislý zdroj návodů, jak se může kdokoliv naučit scrapovat.
Je to minimum času, které dává Apify smysl, a maximum času, které jsem tomu já ochotný vedle junior.guru věnovat. Domlouvání se od ledna hodně protáhlo, protože jedna nebo druhá strana zápasila s nějakou nemocí.
Je to pro mě úplně nová situace po mnoha stránkách:

- Dlouhodobý vedlejšák v podobě nějaké externí spolupráce jsem u junior.guru nikdy neměl (výbor Pyvce nepočítám, navíc je to dobrovolnictví).
- Budu spíše v roli _technical writera_ než programátora.
- Vše co vyprodukuju, by měla být nějaká kvalitní angličtina.
- Bude to na téma scrapování, které sice na koleně dělám, ale nepřijde mi, že jsem na to nějaký velký expert.

Slibuju si od toho:

- Finanční stabilitu a klid. Nebudu muset přemýšlet, jestli mi jdou příjmy v této těžké době nahoru nebo dolů. Budu moci dělat na junior.guru prostě to, co uznám za nejvhodnější a nebude mi vzadu v hlavě vrtat červík, jestli dělám dost pro to, abych vydělal na nájem.
- Nové impulzy a lidi. Od podzimu 2019 pracuju sólo a v některých ohledech jde podle mě hodně poznat, že nemám kolegy, kteří by mi do života nebo i jen do profesního růstu přimíchávali nějaké náhodné věci, informace, a tak.
- Zautomatizování psaní. Pokud to zlomím, mohl bych se naučit neprokrastinovat tolik psaní do příručky a naučit se do ní přispívat víc „na povel“ a méně podle svých bohémských nálad.

Bojím se:

- Že to neumím. Nikdy jsem nepsal dokumentaci na zakázku. Nikdy jsem nepracoval jako _technical writer_ nebo _developer advocate_.
- Že si nebudu umět zorganizovat čas a žonglování dvou věcí mi způsobí víc stresu. V takovém případě bych s tím musel přestat, protože to poslední, co teď potřebuju, je víc stresu.
- Že mi to saturuje potřebu psát a nenapíšu pak už nic na junior.guru.

Vtipné bylo, jak jsem chtěl nastavit správná očekávání a snažil jsem se je přesvědčit, že věci, které by po mně chtěli, jsem nikdy nedělal. Ale vždy jsem akorát začal větu a než jsem ji dokončil, moje hlava oprášila vzpomínku, že jsem něco podobného už dělal. Tohle se stalo asi čtyřikrát. Psaní návodů. Scénáře pro video. Správa dokumentace. Dokonce jsem byl i na [Write the Docs](https://www.writethedocs.org/), konferenci pro „dokumentaristy“! Byl to velký aha moment a bylo vtipné jej prožít přímo během ~~pohovoru~~ pokecu o spolupráci 😀

Když to bude skřípat, můžeme to ladit. Přinejhorším to po pár měsících vzdáme, ani jedna strana v tom asi nemáme riziko velké ztráty. No, těším se na to! Ale je to teda takové to těšení s impostor syndromem 😅

![Apify akademie]({static}/images/screenshot-2024-04-06-at-08-06-08-web-scraping-academy-academy-apify-documentation.png)

## První týden s Apify

Domluvili jsme se, že bude nejlepší, když si na to vždy vyhradím souvislý blok.
Stejně to dělám i na junior.guru, kde se vždy týden nebo více věnuji nějaké věci, pokud možno co nejvíc soustředěně, a pak se posunuju na další.
Bude to tedy zhruba vždy jeden týden v měsíci.

Pokusili jsme se natlačit první dny spolupráce už do března.
Vyšlo to na poslední týden a nakonec to ještě rozsekly Velikonoce, takže nějaké poslední hodiny úvazku jsem si kroutil ještě včera.
Další bloky už by měly být naplánovány lépe.
Co se mi zatím povedlo:

- Vytvořit [parttime](https://github.com/honzajavorek/parttime), který mi automaticky spočítá úvazek, tzn. počet pracovních dní v daném měsíci, který mám Apify věnovat.
- Hromada úvodní komunikace se zainteresovanými osobami
- Osvěžení [Diátaxis](https://diataxis.fr/) a [Conventional Commits](https://www.conventionalcommits.org/)
- Pokukování po čtení [Teaching Tech Together](https://teachtogether.tech/)
- Vytvořit zhruba 8 Pull Requestů nebo Issues
- Zeptat se v klubu, jak se junioři staví k web scrapingu - abych věděl, jestli bych je mohl použít jako testovací králíky pro návody, které budu vytvářet, ale taky abych měl tušení, zda by mi v budoucnu mohli pomoci s [pluckerem](https://github.com/juniorguru/plucker)
- Díky Apify jsem objevil [Vale](https://github.com/errata-ai/vale) (a hned [přemýšlel, jak to použít na junior.guru](https://github.com/errata-ai/vale/issues/356#issuecomment-2022710416)) nebo [lychee](https://github.com/lycheeverse/lychee/)
- Přečetl jsem velkou část existujícího obsahu Akademie a udělal jsem si zhruba 25.000 znaků poznámek, které chci později sesumírovat do nějakých prvních dojmů a doporučení, případně rovnou oprav
- Snažil jsem se nainstalovat si repozitář lokálně a rozjet jej, což se ukázalo záludnější, než původně vypadalo

Někdy v půlce mě dohnal stres, že vytyčené cíle pro březen nejsem schopen stihnout.
Což se prostě stane, bylo toho na čtení a pochopení hodně, zatímco dní bylo málo.
Ze strany Apify ale nezaznívaly žádné pochybnosti o spolupráci nebo mé profesionalitě, takže jsem si to vyhodnotil jako nějakou svou toxickou zodpovědnost. Když jsem si to pojmenoval, snáz jsem to překonal.
Dělám co umím a snažím se být maximálně transparentní ohledně toho, na čem dělám, nebo co stíhám.
Víc nezmůžu, čas neohnu, hodiny do dne nepřidám.

![Apify vs Apiary]({static}/images/screenshot-2024-04-05-at-10-59-40.png){: .img-thumbnail }
Blast from the past! Apify vs Apiary

## Diátaxis na junior.guru

Když už jsem si osvěžoval [Diátaxis](https://diataxis.fr/), nemohl jsem se nezamyslet nad tím, jak se to snoubí s příručkou na junior.guru. Většina příručky je _explanation_, někde je to trochu říznuté _how-to guides_, ale co dál?
Věty, které zarezonovaly:

> How-to guides matter not just because users need to be able to accomplish things: the list of how-to guides in your documentation helps frame the picture of what your product can actually _do_. A rich list of how-to guides is an encouraging suggestion of a product’s capabilities.
>
> Well-written how-to guides that address the right questions are likely to be the most-read sections of your documentation.

Napadlo mě, že bych mohl mít veřejně návody, jak něčeho docílit v rámci junior.guru klubu (produktu), a zároveň by to fungovalo jako informování náhodného návštěvníka o tom, že něco takového vůbec v klubu jde dělat.

Pak mě napadlo, že jako _reference_ by mohl být na junior.guru nějaký slovníček.
Nebo jednotlivá povolání v IT.

Na _tutorials_ asi v příručce není místo, nebo si to neumím představit.
Kurzy programování přenechám rád někomu jinému a vše ostatní je spíš nějaký kontext, než lekce, jak něco vyloženě udělat.

![Diátaxis]({static}/images/diataxis.jpg){: .img-thumbnail }

## Nová prodejní stránka s Terkou

Ještě chci sepsat separátní článek o tom, jak se povedlo Q1 a co chci dělat v rámci Q2, ale shodou okolností se některé věci z dalšího čtvrtletí už samy rozběhly.

Tajemná osoba, pro kterou jsem dělal konzultaci ohledně rozjíždění komunity, je Terka CopywriTerka, která teď rozjíždí [Popitchi mentoring](http://www.popitchimentoring.cz) a trochu se známe z Česko.Digital.
Dohodli jsme se na barteru, kdy já jí radím s komunitou, a ona mi pomůže předělat [prodejní stránku klubu](https://junior.guru/club/).
No a už jsme to rozjeli a už teď jsem rád, že jsem do toho šel.

Měli jsme úvodní _call_ a připravuju podklady.
Zpracoval a poskytl jsem jí svoje poznámky a už teď je mi jasné, že ta prodejní stránka je jen špička ledovce, že tohle poťuká na asi milion dutých místeček a nevyjasněných věcí, které na junior.guru mám.
Tohle bych sám prostě nikdy nezvládl a těším se na to, že mě tím někdo provede a já budu jen plnit domácí úkoly 😀

Terka je MacGyver přes [Notion](https://www.notion.so/), takže si práci organizujeme tam.
Je fascinující sledovat ji, jak v Notionu přehazuje věci sem a tam, nebo jak je tam schopná naprototypovat celý web.
Opět nové impulzy a radost ze spolupráce s lidmi.

![Terka]({static}/images/terka.png)

## Dvě stě lajků na Mastodonu

Před nedávnem jsem zakládal zatím prázdný repozitář [hen](https://github.com/juniorguru/hen) a do poznámek jsem popisoval, jak mě určitý myšlenkový pochod motivoval mít to pod AGPL licencí.
Když jsem si psal [parttime](https://github.com/honzajavorek/parttime), myšlenkový pochod neoslábl a hodil jsem to na GitHub pod GPL.
Následně jsem zmíněný myšlenkový pochod [popsal na Mastodon](https://mastodonczech.cz/@honzajavorek/112163933896337531):

> Nothing really substantial, but two of my new repositories are GPL now and I like it as my new default instead of MIT.
>
> I laughed at FOSS before, but somehow, OSS not being enough for companies anymore pushes me towards OSS also not being enough for me.
>
> While they migrate away to source-available proprietary software, I feel like I want to achieve the exact opposite with my work - to ensure that it helps to build the commons.

K mému velkému překvapení to má k dnešnímu dni 85 sdílení a 199 lajků.
Pod mým příspěvkem se rozvinula i diskuze a byla velmi kultivovaná, takže Mastodon v tomhle zatím naplňuje očekávání.
V jednu chvíli mi chodily notifikace skoro každou minutu.

Je to hrozně vtipné.
Nejsem žádný významný maintainer.
Mluvím tam o dvou repozitářích, přičemž v jednom není aktuálně ještě nic a v druhém 56 řádků kódu.

Většinu příspěvků na Mastodonu píšu česky a na jiná témata, takže z toho nemám vůbec nic, ani sledující.
Připomíná mi to někdejších 500 lajků u [krypta](https://twitter.com/honzajavorek/status/1451116512824147968) nebo 1.900 lajků u [banánů](https://twitter.com/honzajavorek/status/1449665370630017027).
Na tom je teda vidět, že na Mastodonu lidi jsou, ale hlavně asi z programátorských komunit, takže rezonují jen určitá témata, a i když to rezonuje, nemá to zdaleka čísla jako míval Twitter.
Ale to je vlastně asi důvod, proč to tam mám rád, že, tak si na to nebudu stěžovat 😀

Celé téma právě teď frčí především kvůli kauze [přelicencování databáze Redis](https://redict.io/posts/2024-03-22-redict-is-an-independent-fork/).
S tím souvisí i ukončení vývoje mé knihovny [redis-collections](https://github.com/redis-collections/redis-collections/pull/155), kterou už mnoho let maintainoval Bo Bayles.

## Další

-   Sdílel jsem [průzkum od NoFluff a Czechitas](https://www.surveymonkey.com/r/itspeccz?lang=cs), vyplňte taky!
-   Po upgradu lxml mi začaly padat nějaké věci, [příčina zde](https://github.com/scrapinghub/extruct/issues/215), zatím jsem downgradoval lxml.
-   Scraper na LinkedIn mi nakonec stejně moc nefunguje.
    Musím asi fakt zvážit, že to vyřeším jinak, protože je s tím dlouhodobě moc práce.
-   Stahování CSV souborů z Memberful mi přestalo fungovat.
    Musím se podívat, co změnili, a opravit to.
-   Red Hat prochází nějakými interními změnami, takže se rozbily všechny odkazy, které na ně vedou z junior.guru.
    Opravoval jsem to snad na pět pokusů, vždy mi nějaký odkaz někde unikl.
    Nevěřil bych, kolika odkazy na Red Hat je junior.guru prošpikované! 😀
-   Výbor Pyvce už se zase nedokázal sejít, což je průšvih.
    Podíl na tom mám i já sám.
    Zkusíme nějaké věci vyřešit asynchronně.
-   Měl jsem krátký call s [Romanem Loníkem](https://www.linkedin.com/in/lonikroman/), který měl v klubu přednášku a celá myšlenka junior.guru se mu líbila natolik, že mi nabízí s něčím pomoc, pokud vymyslíme s čím.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn.
    Uděleno jedno stipendium.
-   Za 16 dní jsem při procházkách nachodil 3 km. Celkem jsem se hýbal 2 h a zdolal při tom 3 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

1.
2.
3.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [It's not a supply chain, dummy!](https://crankysec.com/blog/supply/)<br>„"We need to secure the software supply chain!" Sure thing, bro. One problem, though: in order for a supply chain to be a supply chain, the chain must be comprised of suppliers. The masochist hero maintaining that library you just npm install without even thinking about it is not your fucking supplier. Suppliers, generally speaking, get paid.“
- [Sharing podcast episodes is weird](https://hamatti.org/posts/sharing-podcast-episodes-is-weird/)<br>Amen.
- [Openness Trumps Profit-Seeking, What We can Learn from a Decade of AI Renaissance](https://liuliu.me/eyes/openness-trumps-profit-seeking-what-we-can-learn-from-a-decade-of-ai-renaissance/)<br>„Areas such as biology and high-energy physics are cautionary tales of what could happen if you can only do cutting-edge research in a very limited number of laboratories around the world.“
- [lychee](https://lychee.cli.rs/)<br>Neznal jsem, vypadá zajímavě. Kontrola odkazů ve vašem HTML / Markdown projektu.
- [Česká muniční iniciativa je mistrovskou ukázkou psychologické operace, Kreml je zmatený](https://www.novinky.cz/clanek/zahranicni-evropa-ceska-municni-iniciativa-je-mistrovskou-ukazkou-psychologicke-operace-kreml-je-zmateny-40465625)<br>„Čechům nestačilo informace o skutečném dodavateli jednoduše utajit. Rozhodli se také zasít neshody a nedůvěru mezi země loajální Kremlu“
