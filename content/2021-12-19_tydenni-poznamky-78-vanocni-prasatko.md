Title: Týdenní poznámky #78: Vánoční prasátko
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (14.12. — 19.12.) a tak [stejně jako minule]({filename}/2021-12-13_tydenni-poznamky-77-snih.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Minulé poznámky jsem psal v úterý, teď je neděle. Pokus o návrat k psaní poznámek na konci týdne mě sice šlechtí, ale taky to znamená, že v nich teď popisuji pouze 3,5 pracovního dne, tak to nejspíš nebude žádná velká pecka.


## Pyvec

V úterý jsme měli schůzi výboru [Pyvce](https://pyvec.org/). V roce 2022 na jaře mají být volby, takže se to neslo v duchu příprav. Rozhodli jsme se schůzi nahrát na video, aby případní kandidáti tušili, jak takové schůze výboru vypadají a co by je ve funkci čekalo. Taky jsme plánovali, jak vše uskutečníme a ladili detaily. Výsledkem je zatím [tento PR](https://github.com/pyvec/docs.pyvec.org/pull/255), kde jsem sepsal dokumentaci k volbám a kde už nám členové komentují.

## Vánoční akce

Vyrobil jsem odkaz na [stránku s dárkem](https://junior.guru/gift/). Na všechny stránky JG jsem přidal nahoru modrý pruh, tak jak jsem to viděl na eshopech a jinde. Nechám to tam do Vánoc a pak se rozhodnu, co se stránkou udělám. Lidi na to [trochu klikají](https://simpleanalytics.com/junior.guru?period=month&search=paths%3Agift) (počáteční zub je z propagace na sociálních sítích), ale dárek si stále koupila jen jedna osoba.

Už mi taky přišlo asi 5 mailů od jiných firem a neziskovek, kde byla formulace „staň se Ježíškem a obdaruj”, což je přesně něco, co jsem někam napsal u té dárkové akce, nebo minimálně napsat zvažoval. Jen jsem se pleskl do čela, že jsem možná s celou tou vánoční akcí naletěl na [takyakci](https://bigvilik.com/2021/11/22/mm21-140-takybazen/) a [takyvánoce](https://bigvilik.com/2021/12/06/mm21-142-mezi-hlp-a-nkp/).

Dárek tedy zatím nefunguje příliš jako zdroj nových příjmů, ale jako marketing zafungoval dobře. Akci sdílelo hodně lidí a hodně lidí si jí všimlo, dokonce jsem potkal někoho, kdo ani neví co dělám, ale akce si všiml. Dostal jsem se dokonce jako [tip do podcastu](https://anchor.fm/projektsypo/episodes/KIMcast-39-Dyson-a-dal-scamy-na-socilnch-stch-e1bii4r). Lidi proudí do klubu, takže asi dobrý.

## Podcasty

S [Pájou Froňkovou](https://www.linkedin.com/in/pavlinafronkova/) připravujeme náš podcast a rozhodli jsme se připravit před vydáním prvního dílu ještě intro upoutávku, na které si vyzkouším distribuci přes různé kanály a navnadí to aspoň lidi.

Díky tomu, že mě kamarád zmínil ve tweetu, jsem si nakonec zavolal s autorem [Rozbitého prasátka](https://rozbiteprasatko.cz/). Byl to moc pěkný hovor, přišlo mi, že jsme si notovali. Bude z toho firemní partnerství, já v podcastu Prasátka (nahrajeme přes Vánoce) a pan Prasátko v přednášce u mě v klubu hned po Novém roce. Hustý! Přidávám se k [této radosti na Twitteru](https://twitter.com/RozbitePrasatko/status/1471166475352293384) a na počest epické domluvy dávám těmto poznámkám název Vánoční prasátko. Mám za úkol najít do podcastu ještě nějakého _career switchera_, kterému JG pomohlo a který by se nebál mluvit, aspoň 15 minut, o finanční stránce své změny kariéry (pokud čteš tuhle větu a splňuješ to, napiš mi prosím zprávu).

Psali mi ze Smitio, že na náš [TALK](https://www.youtube.com/watch?v=5m3PyG5TOtQ) jsou dobré ohlasy a minimálně jedno partnerství s firmou z toho už skoro je, druhé se z toho může vyklubat. Paráda, předčilo má očekávání.

V pátek jsem šel k [Adině Foxové](https://adinafoxova.cz/) do studia natáčet jako host její podcast [Enter](https://www.instagram.com/enterpodcast.online/), který také teprve vzniká. Hodně jsem se rozkecal (překvapivě) a vlastně si zpětně nejsem jistý, zda to mělo nějakou hlavu a patu, ale snad jo. Adina mi poradila dobré tipy na to, jak dostat náš JG podcast do světa.

## Sociální sítě

Zkouším si hrát se storíčky na IG/FB. Zatím mě to baví. Zrušil jsem předplatné [Bufferu](https://buffer.com/), jak jsem psal minule, nedávalo mi to už smysl.

Blbé je, že s Bufferem jsem naplánoval příspěvky na ráno a bylo to, lidi si to přečetli třeba cestou do práce nebo u snídaně. Teď, než se dohrabu k napsání a publikování statusu, je 11 hodin, kdy nikdo nic nečte. Vstávat dřív zrovna kvůli sociálním sítím asi nebudu, ale přemýšlím, co s tím, protože zbytečně přicházím o engagement, když to dávám ven v nesmyslné časy. Možná se ale rozhodnu, že je mi to prostě jedno, jsem taky jenom člověk.

## Nové samolepky

Navrhl jsem novou sadu samolepek a zadal kalkulaci do svého oblíbeného [PrintAll](https://www.printall.cz/). Minule jsem měl jen jeden typ samolepky a objednal jsem 200 ks. Vydrželo to na dlouho.

Tentokrát mám skoro 10 druhů a hned jak mi je vyrobí, chci je poslat na různá místa, čímž dost narůstají počty. Ale zrušil jsem Buffer a celkově mám směšné výdaje, tak mě jednorázový větší výdaj do samolepek nezabije. Je to věc, která rozhodně fungovala a lidi z nich měli upřímnou radost.

Posílat to chci manuálně, v rámci něčeho jako PFko, ale do Nového roku to asi nestíhám. Uvidím, co mi napíšou z PrintAll, klidně to rozešlu až v lednu.

## Cena členství v klubu

Kamarádka někde narazila na pytlíky s kůrou a šiškama za 109 Kč, jakože na atmosféru Vánoc. Fakt, pytlík o velikosti dlaně, kde je kůra a šišky. Tak pokud to někdo vážně kupuje, třeba v Karlíně by možná mohli, tak seru na klub a jdu s celofánem do lesa. Ještě kdyby to aspoň nestálo úplně přesně stejně jako jedno měsíční členství v klubu :D

Opět moment, kdy si říkám, zda to není příliš levné. Ale myslím, že není, resp. že zdražovat vždy mohu ve chvíli, kdy tím budu chtít regulovat počet členů v klubu na nějaké zvladatelné číslo.

Chci, aby lidi platili „stovku“, je to prostě psychologická hranice a taky se to dobře počítá (mám-li 20 odběratelů, vydělávám zhruba 2000 korun). A je to míň než jeden oběd, v Karlíně je to dokonce míň než dvě piva. Jenže platforma, přes kterou vybírám, si bere poplatek, takže abych vůbec měl stovku, musí to být víc jak stovka. A tam jsem pak došel ke 109 Kč, což je podle mě vizuálně pořád stovka, ale je to víc a nedráždí to. Zatímco 99 Kč, myslím si, každý prokoukne. Ale hlavně to ani neřeší. Nikomu nevadí platit stovku a i 90 by si na tu stovku každý zaokrouhlil. Je to jedno. Ale 110 Kč už není jedno, člověk to čte trochu jinak. Těch 109 myslím pěkně schová to, že je to ve skutečnosti víc jak stovka a lidi to vnímají prostě pořád ještě jako „kilčo“.

Takhle to plánuji nechat, než se dostanu do situace, že bych musel regulovat počet členů v klubu, protože bych se jim nestíhal věnovat. Ale i to má pak svá úskalí. Jak říkala moje holička, „mohla bych si účtovat víc, ale to by mi pak sem chodili jen lidi, kteří dají za účes víc, a s těma by mě nebavilo se bavit“. Což je myslím velký moudro.

A taky nechci vydělávat zbytečně moc peněz (víc jak 80 tisíc měsíčně), abych se nestal plátcem DPH. Sice s těmi penězi bych to už asi dokázal řešit, delegovat papírování a tak, ale proč si komplikovat život, když nemusím, že?

## Další poznámky

- Opravil jsem chybu, která nastala, když v klubu byl uživatel, který už tam není a zároveň nenapsal žádnou zprávu, ale zašpendlíkoval si něco. Napsal jsem na to test. Mohl jsem napsat testů víc, ale opravoval jsem to teď v neděli, tak jsem u toho zase nechtěl prosedět celý den. Zas kdybych nenapsal aspoň ten jeden test přímo replikující chybu, tak bych se styděl za to, jaká jsem to lidská existence.
- Poslal jsem konečně fakturu na velkou firmu. Juchů!
- Volal jsem si s [STRV](https://www.strv.com/) a nejspíš z toho bude nějaká spolupráce. [Noro](https://www.linkedin.com/in/ncerveny/) mi dal fajn zpětnou vazbu, jak na něj působí můj web a moje nabídka. Nejvíc vždy kroutil hlavou nad transparentností, [například co se týče analytiky](https://simpleanalytics.com/junior.guru?period=month&search=paths%3Ajobs) (detailní návštěvnost všech stránek s nabídkami práce), že to prý nikde jinde neviděl. Akorát z mého _cost per hire_ byl tak nadšený, že jsem se pak zamyslel nad tím, jestli nemám zdražit :D
- Zkusil jsem s jednou firmou naťuknout spolupráci, i když jsme si původně psali o něčem jiném. Tak možná v lednu :)
- Udělal jsem na FB skupině připnutý post, který vysvětluje, že je tam omezené vkládání příspěvků a slouží jen k fandění JG, protože to tam nemám čas a nervy moderovat (založil si skupinu, ale chodili mu tam lidi).
- Zdražení jednorázových nabídek práce si pochvaluji. Ti, kteří zneužívali tarif komunita, už nic neposílají. Mám víc času se soustředit na dlouhodobé spolupráce s firmami. A ti, kteří přece jen něco pošlou, tak se radují, že je nabídka levná, protože za litr inzerát na StartupJobs ani na Jobs nenakoupí. Možná bych to měl ještě zdražit? :D
- Psal mi borec, že mu nějak nefunguje kupón, tak jsme to řešili a vyřešili, naklikal jsem mu to tam ručně přes administraci. Poznámka pro mě: Podívej se Honzo konečně na to, jak přesně fungují ty tříměsíční kupóny, protože je to nějaké divné.
- Návštěvnost JG z Heroine.cz překonala všechny běžné weby a těsně dotahuje DuckDuckGo. Spolu s YouTube (tedy s video kurzem, který jsme natočili s Engetem) vytlačila Heroine.cz můj blog až na druhou stránku výpisu v Simple Analytics, takže super.
- Nedaří se mi spojit s šéfredaktorkou Heroine.cz a potřebuji se dohodnout na nějakých věcech, tak jsem zatím další články odložil na později, až se mi s ní povede doladit detaily. Dovedu si představit psát něco proaktivně i bez toho, ale mám i jiné věci na práci a vlastně se mi pauza v psaní trochu hodí.
- Potkal jsem se s kamarádem, který se mě ptal co dělám a když jsem mu řekl o klubu, zkusil se do něj hned přidat. Vidět ho, jak se snaží na mobilu přidat, bylo velmi poučné. Po tomto „uživatelském testování“ se vlastně divím, že mám v klubu vůbec nějaké lidi.
- Odpovídal jsem lidem v klubu. Prošel jsem si projekty členů klubu, třeba [WeatherBoard](https://jakbude.herokuapp.com/) nebo RPG konfigurátor „[vytvořte si nového kolegu](https://www.robertbelan.com/)“. Snažil jsem se odpovídat na maily, ale ještě mi jich dost zbývá.
- Vyzvedl jsem si čerstvý olivový olej u [Olive Hills](https://www.olivehills.cz/). Kupujte, než… no asi než ho vyprodají.
- Koukal jsem na návrhy toho, [jak má vypadat Florenc](https://florenc21.eu/cs/navrhy/). Vlastně to dopadlo dobře. Dostavění bloku místo labyrintu s Billou a smradlavým náměstím s hodinami je skvělý tah.
- Během 6 dní od 14.12. do 19.12. jsem při procházkách nachodil 25 km. Celkem jsem se hýbal 11 hodin a zdolal při tom 25 kilometrů.


## Co plánuji

Tři věci, které bych chtěl zvládnout udělat příště:

1. Vymyslet, kde budou mít podcasty své místo na webu JG.
2. Naučit se vydávat podcasty.
3. Vymyslet, jak vylepším [stránku s akcemi](https://junior.guru/events/).


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Pro včely, lamy i lidi. Josef Průša hodlá proměnit Palmovku a Praze nabízí technologický kampus](https://getpocket.com/redirect?&url=https%3A%2F%2Fcc.cz%2Fpro-vcely-lamy-i-lidi-prusa-hodla-promenit-palmovku-a-praze-nabizi-technologicky-kampus-s-ekologickym-presahem%2F&h=941484b57a85bcba60d2eaa23471255edab12fdd5681e0446733e9ad0f6cb543)<br>Vizošku s lamou vidím poprvé. Pro kontext k areálu doporučuji staré ArchWars video „sídlák Palmovka“ na YouTube.
- [Oligarchův prezident: Jak dostal šéf ruských železnic důchodce Zemana na Hrad](https://getpocket.com/redirect?&url=https%3A%2F%2Fwww.voxpot.cz%2Foligarchuv-prezident-jak-sef-ruskych-zeleznic-vynesl-duchodce-zemana-na-hrad%2F&h=9b36a98fa45645c0fb17fe687f3be7af9f4e88e9bb47a4393ef72108cd24516e)<br>Zajímavý příběh Zemanova návratu do politiky
- [How I got stuck](https://getpocket.com/redirect?&url=https%3A%2F%2Fitnoob.cz%2Farticles%2Fhow-i-got-stuck%2F&h=ba3b89783bc2168d5d605f2068ea7f977ed0a9cdafec493c32cbb0094bc098cb)<br>Pavel oživil blog a začal psát anglicky. Pěkný spontánní text, pokud se chcete vžít do kůže nováčka v oboru, který přežil své první měsíce ve firmě.
- [Five Reasons You Should Delete Telegram from Your Phone](https://getpocket.com/redirect?&url=https%3A%2F%2Fwww.vice.com%2Fen%2Farticle%2Fjgqqv8%2Ffive-reasons-you-should-delete-telegram-from-your-phone&h=07441daa15e6b424c07eae331724b371747a9cf3b5619598bbad75f88d758fe2)<br>Nevýhody Telegramu na jedné hromadě. Některé moc neřeším, s jinými těžko něco udělám :( Mám na Telegramu všechny kamarády a rodinu.
- [Ísť alebo neísť na vysokú školu?](https://getpocket.com/redirect?&url=https%3A%2F%2Fovercast.fm%2F%2BxIxfkwLfk&h=fc10450fb0b033927ce8e774fab1bd82fbfbdb2556178c057abe22c43ab76f3c)<br>yablko rozebírá jestli má smysl jít na VŠ, když člověk uvažuje o IT. Dobrý podcast!

<small>Upozorňuji, že to není vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
