Title: Týdenní poznámky: Tatínek na plný úvazek
Image: images/img-6587.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/299
Mastodon-Comments: https://mastodonczech.cz/@honzajavorek/111546103566075564

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2023-12-01_tydenni-poznamky-odpocivani-prednasky-uzdravovani-staz-a-experimenty.md) už utekl nějaký ten týden (1. 12. až 8. 12.), tak nastal čas se opět ohlédnout a utřídit si myšlenky.

![Sněhuláci]({static}/images/img-6587.jpg)

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/open/).
Aktuální nabídky práce pro juniory: [Red Hat](https://junior.guru/jobs/aac817ee027512f150caf872e149e12ef9246815b1ecf880501b877d/), [w3w](https://junior.guru/jobs/6b2b51a02c2e30a4facc9c0c93f7924695c7c67091c0e45f63694f68/)
</div>

V neděli manželka lehla s angínou a od té doby se na plný úvazek starám o dceru.
Během týdne jsem zvládl jen pár drobností, které souvisely s prací.
Několik jsem prostě zrušil nebo odložil.

Byl to zvláštní týden.
Nebyla to vůbec dovolená, intenzivní péče o dítě je náročná.
Ale zároveň jsem si vlastně odpočinul od všeho ostatního ještě víc, než v předchozích, už tak „zvolněných“ týdnech.

![JIP]({static}/images/screenshot-2023-12-08-at-18-20-10.png)
Při psaní slov „intenzivní péče o dítě“ jsem si vzpomněl na tento obrázek „jednotka intenzivní péče“. Pokud nemáte účet na Facebooku a jazyk nastavený na češtinu, bude se vám tento vtip těžko chápat.

V neděli jsem prostě přijal svůj osud a když žena nevstala z postele, přepla se mi hlava do režimu [5BV](https://www.5bv.cz/cz/pravidla).
Prostě to musím zvládnout, i když vím, že to bude těžké, nevím jak dlouho to potrvá, nevím kolik km to bude, nevím kolik hor bude potřeba přejít, a nevím, jaké vrcholy mě vlastně čekají 😀

![KB5]({static}/images/screenshot-2023-12-08-at-18-39-37.png){: .img-thumbnail }
Vzpomínka na KB5 2015

## Zen

Přemýšlel jsem, jestli mě neštve, že jsem do práce nic neudělal, ale neštve.
Ještě před pár týdny by mě to nejspíš strašně stresovalo.
Měl bych spoustu plánů a termínů a tímhle by se vše sesypalo.
Takhle ale akorát pokračoval můj zen, že prostě dělám co můžu a když zrovna nemůžu, tak se svět neposere.
Jsem na sebe vlastně hrdý, jak se mi povedlo dát prioritu plně dceři a zbytek moc neřešit.

Jo, těším se, až si zase něco naprogramuju.
Jo, štve mě, že junior.guru se teď moc neposouvá, že tam je pořád děravá příručka, neexistující newsletter, ošklivé pracovní inzeráty, nedokončený katalog kurzů, nevydané rozhovory s juniory.

Ale jak jsem psal, no, svět se neposere.
Stále vypouštím stresový kyblík.
Jestli mám v plánu, že mě bude junior.guru živit do důchodu a možná i potom, tak mě tyhle myšlenky nesmí trápit.
Mnoho lidí mi říká, že kdyby junior.guru existovalo, když začínali, hodně by jim to pomohlo.
Takže už i to, co je, je dost dobré a užitečné.
Mohu to vylepšovat, ale mám na to spoustu let.

## Mílova přednáška o šifrovacích hrách

Jedinou větší pracovní událostí byla [Mílova přednáška v klubu](https://junior.guru/events/37/).
Ta byla moc fajn, ale nepřišlo bohužel moc lidí.
Nedošlo mi, že je to tentýž večer, jako Mikuláš.
Protože se z nepochopitelného důvodu v Česku Mikuláš slaví o den dřív, než je v kalendáři, tak mě to vůbec netrklo.

Míla to měl perfektně připravené, přednáška byla hodně interaktivní a zahrnovala i hru o knihu.
Naštěstí těch 10 lidí, co přišlo, se dost zapojovalo, luštilo šifry, a jeden opravdu tu knihu vyhrál.
Takže to Míla zpětně hodnotil kladně a měl z přednášky dobrý pocit.
To trochu vykompenzovalo můj smutek z malé účasti a nakonec asi všechno dobrý.

S Mílou jsme společně vysílali z mojí kanceláře a datum jsme využili alespoň k netradičním outfitům…

![Mikulášové]({static}/images/403620005-1503019373886811-6913993775009298584-n.jpg)

## Další

-   V klubu vznikla skupinka lidí, kteří si tam domluvili lekce angličtiny s [Veronikou](https://geekpower.cz/).
    Velmi tomu fandím a jsem zvědav, jak se to rozjede.
-   Pokusil jsem si nějak intuitivně dobít na WEDOSu kredit na zálohovém účtu a zabralo mi to asi 20 minut hledání, co mám vlastně udělat.
    Strašný.
-   Smazal jsem starý klubový onboarding.
    Všechny kanály, které s tím souvisely, role na Discordu, všechen kód.
    Velká úleva.
    RIP.
-   Koukal jsem na integraci [mého katalogu](https://junior.guru/courses) s katalogem [jsemvkurzu.cz](http://jsemvkurzu.cz), protože se zdálo, že funguje nějak špatně.
    Ale funguje to dobře, je to přesně podle toho, co má na webu ÚP.
-   Klubová integrace se srazy se rozbila, protože nějaký sraz měl adresu delší než 100 znaků a to mi hodilo Discord API na hlavu.
    Takže jsem to přes [textwrap.shorten()](https://docs.python.org/3/library/textwrap.html#textwrap.shorten) zkrátil a hotovo.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn.
    Z nějakého důvodu jsem komunikoval s pár institucemi, např. se svou bankou, s daňařem, Discordem, apod.
-   Omluvil jsem se ze schůze výboru Pyvce.
-   Za 8 dní jsem se sice podle [Strava](https://www.strava.com/athletes/31242569) nevěnoval žádné sportovní aktivitě, ale osobně jsem ježdění kočárkem po zledovatělých žižkovských kopcích a přes hory sněhu u každého přechodu vnímal jako slušné fitko.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [GitHub Copilot just got exponentially smarter](https://www.youtube.com/watch?v=SZVCJRUADc4)<br>OK, tohle je už docela maso. Co nového umí GitHub Copilot?
- [Multikino jako luxus pro bohaté. Cinema City zdražilo do nevídaného extrému](https://filmtoro.cz/blog/cinema-city-extremni-zdrazeni)<br>Jak chodím zásadně do kina Aero, skoro jsem zapomněl, že tohle ještě existuje. A ono to ještě takhle zdražuje! Lol.
- [Adriaan 📊 Simple Analytics (@AdriaanvRossum) on X](https://twitter.com/AdriaanvRossum/status/1732389553950867808)<br>Tohle by mohlo být i užitečný! O důvod víc proč mít Simple Analytics.
- [Who Is OpenAI’s Sam Altman? Meet the Oppenheimer of Our Age](https://nymag.com/intelligencer/article/sam-altman-artificial-intelligence-openai-profile.html)<br>Kdo je Sam Altman? Co o něm a jeho rodině vlastně víme?
