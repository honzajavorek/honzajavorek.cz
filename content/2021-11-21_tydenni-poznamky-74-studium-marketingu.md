Title: Týdenní poznámky #74: Studium marketingu
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (10.11. — 21.11.) a tak [stejně jako minule]({filename}/2021-11-09_tydenni-poznamky-73-marketing.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Přeskočil jsem jedny poznámky, abych jejich rytmus vrátil z úterý na konec týdne a zároveň sfoukl i výlet do Brna od pondělí do středy, během kterého jsem skoro nepracoval. [Máme mimino, nemáme auto]({filename}/2021-08-28_bez-auta.md), vše jsme zvládli vlakem i napodruhé. Tentokrát jsme zkusili dětské kupé RegioJetu, tam i zpět. Bylo to top.


## Marketing? Marketing!

Minule jsem psal o tom, jak se snažím dělat marketing pro JG, aby o něm věděli lidi. Už delší dobu jsem měl ale pocit, že marketing, který dělám, je stylem „veverka běhá za oříšky sem a tam“, tedy že prostě dělám necíleně cokoliv mě napadne nebo se někde naskytne, ale nemá to žádnou koncepci. Nebo možná má, ale ne vědomou, jen tušenou. Pro začátek asi dobrý, ale JG už možná není na úplném začátku…

Kamarád [Jakub Mrozek](https://jakubmrozek.cz/) zrovna připravuje spuštění svého vlastního projektu a marketing má mnohem promyšlenější, než mám já po letech provozu projektu. Smál jsem se mu, že vymýšlí detaily, přitom ještě nemá ani spuštěno (o čemž je [jedna polovina](https://twitter.com/SelimChehimi/status/1462128641731706881) memů Dagoberta Renoufa), ale zároveň ve mě začalo hlodat, jestli bych marketing nemohl i já dělat lépe (o tom je [druhá polovina](https://twitter.com/dagorenouf/status/1458116864782082050) Dagobertových memů) a trochu se v tom vzdělat.

Doteď jsem marketing dělal čistě pocitově, nebo se prostě o něco náhodně snažil a čistě kreativně vynalézal kolo, abych dosáhl toho, co jsem potřeboval. Řešil jsem tak sociální sítě, ať už to bylo v minulosti pro Pyvo, PyCon CZ, nebo teď pro JG. Stejně jsem řešil i tradičnější média, jako časopisy, noviny. Pro rozjezd to bylo dostatečné, ale teď na mě prostě přišla touha dovědět se jak se to má vlastně správně dělat. Tato touha mě ovládla a opravdu jsem začal vše kolem marketingu vášnivě studovat.

Něco takového se mi třeba se sales nikdy nestalo. Kdyby v [tomhle memu](https://twitter.com/dagorenouf/status/1460645372192346117) bylo sales místo marketing, je to přesně o mně. Ještě že cold sales nakonec nepotřebuju a prodej realizuju marketingem, který mě ještě relativně baví a mám k němu pozitivní vztah, i když ho neumím pořádně, takže [toto se mě naštěstí netýká](https://twitter.com/dagorenouf/status/1458473098509012994).


## Studium marketingu

Jakub během pandemie [přečetl asi milion knih](https://jakubmrozek.cz/knihy.html). V některých z nich bylo zřejmě něco o marketingu, takže proto to má už trochu vymakané. Jestli to má vyloženě systematické, sepsaný marketingový plán, to nevím. Podezírám ho, že ne, že má jen poznámky z knih jako náhodná moudra a jede podle toho. Ideálně by člověk měl asi vzít nějakou učebnici marketingu a vzít to poctivě od začátku, pochopit principy, ale já teď jaksi s kojencem nemám úplně čas číst knihy. Zato mám nová sluchátka! A nebojím se je použít.

Nejdřív jsem si jen ze zájmu zkusil něco najít na YouTube. Vzpomněl jsem si na přednášku [Marka Prokopa o Čaji týdne](https://www.youtube.com/watch?v=flw3OISIrE8) a koukl na ni. Má tam dobře rozebrané, jak komunikují, co říkají, komu to říkají, atd. To třeba vůbec nemám, ani takto jednoduše. Díky [hledání](https://www.youtube.com/results?search_query=marketingov%C3%A1+strategie) jsem došel na [Radima Uhra](https://www.youtube.com/watch?v=xV38YBP--iQ), nebo na zábavný a velmi poučný kanál [Content Combat](https://www.youtube.com/channel/UCOgsydDrNyVnV1nOB6qQMeQ), které možná pro někoho z VŠE popisuje zábavnou formou základní poučky, ale pro mě to bylo do začátku úplné zlato. Content Combat taky mají předpřipravenou [tabulku](https://docs.google.com/spreadsheets/d/1mHvqMF8_JcIa13t4NFHbI3d2rSF_PdiY4TyR4qeSTPU/edit#gid=0) nebo [dokument s nápady](https://docs.google.com/document/d/1uFELzkOWnsNcj-qztIfvBWX7Y88eDlv1sfkPqieTq1c/edit). Dál mě zaujal kanál [Jak na reklamu a sítě](https://www.youtube.com/channel/UC9fVGTNfp5l6FHK2mzs5jZg).

Jenže problém s videem je v tom, že na něj musím čumět a taky jsem si chtěl dělat poznámky do Google Docs. Na to nebyl čas. Takže jsem napsal slovo „marketing“ do Spotify a hledal, jestli nejsou nějaké podcasty, kde bych se něco mohl naučit při tlačení kočáru nebo uspávání mimina. Eliška Vyhnánková má [Jak na sítě](https://open.spotify.com/show/37v6dFXEVlK3idfOtE16Vg), něco jsem slyšel, ale nakonec největší peckou pro mě byl podcast [LEVOSPHERE - marketing v praxi](https://open.spotify.com/show/6BsLINueGnsHf0aEp75kCq). Začal jsem sjíždět jeden díl za druhým. Tady musím poděkovat VUT FIT, že mě na bakalářském studiu naučilo sledovat záznamy přednášek den před zkouškou na maximální možnou rychlost. Díky tomu jsem dokázal podcasty sjíždět 1,8x rychlostí a nakonec i 2x rychlostí, tzn. hodinový díl jsem dal za půl hodinku. Slyšel jsem snad 20 nebo 30 dílů na nejrůznější témata, která mě zajímala a skvělé je, že je podcast vedený tak, aby všemu rozuměl i začátečník, takže mě to opravdu naučilo spoustu věcí, udělal jsem si hromadu poznámek (z mobilu do Trella nakonec, ne do Google Docs) a hlavně, nasál jsem atmosféru a pochopil, co jsou ty důležité věci, které se stále opakují.

Co je výsledkem? No zatím nic :D Ne, vážně. Výsledkem je to, že mám hromadu nápadů a poznámek na téma marketing. Že si chci analyzovat cílovku, udělat hloubkové rozhovory, udělat aspoň základní dlouhodobou strategii a rozhodnout se, jaké prostředky k tomu použiju. Taky jsem víc prokoukl do tajů algoritmů sociálních sítí nebo se dověděl, co je inbound marketing a že ho vlastně nedělám vůbec špatně, ani o tom nevím.

Největším výsledkem je zatím asi to, že jsem si uvědomil, že chci mít nějakou strategii a teď už i tuším, jak bych k tomu měl dojít. Ale zároveň je půlka listopadu a já ještě nemám nic vymyšlené na Vánoce ani na leden, kdy lidi naplní posilovny, cyklostezky a kurzy programování. Takže jsem se rozhodl, že teď na rychlo vymyslím nějakou „low hanging fruit“ věc, která půjde rychle vyrobit a bude založena na nápadech a mé intuici a bude tedy střílet trochu do tmy. Nebude to tak informované jak bych chtěl, ale nebude to zřejmě nic horšího, než náhodné rozdávání slevových kupónů na nějaký svátek, což jsem dělal v minulosti, takže není zas úplně co zkazit. No a dlouhodobě se budu snažit vyladit tu strategii. Budu se tomu sem tam věnovat během toho co normálně dělám a pomaličku to posouvat a ladit.

Každopádně ještě se chci dál vzdělávat a pak si uspořádat ty poznámky. Stále nacházím nové zajímavé věci, např. dnes [brand archetypy](https://www.ecommercebridge.cz/co-jsou-brand-archetypy-a-proc-jsou-opravdu-potrebne/).


## Rozhovor se Smitio

Opět v rámci marketingu jsme se Smitio spáchali [rozhovor](https://blog.smitio.com/junior-guru-nabizi-komplexni-podporu-vsem-kteri-chteji-zacit-s-it). Zavolali jsme si, překonal jsem nějaké technické problémy při spouštění MS Teams, nahráli jsme to. Pak to Smitio sestříhalo, dali mi to k review a brzy se to dostalo k nim na blog.

Okruhy otázek mi poslali předem, takže jsem tušil, na co se budou ptát. Byly tam dotazy na to, kolik je žen v klubu atd., protože o ženách v IT jsme se v rozhovoru bavili. Tyto statistiky nemám, takže jsem si tuto informaci přidal k privátním datům o členech klubu. Je to samozřejmě jen odhad podle koncovky -ová nebo pár nejčastějších ženských jmen. Vyšlo mi, že je v klubu 35 % žen. Když jsem vzal celkové číslo všech, kteří klub kdy v historii vyzkoušeli, tak vyšlo 30 %.

Pro zajímavost jsem zkusil přednášející, tam je to 40 %, což je pokles, vím že v minulosti jsem to měl vyrovnané, ale poslední dobou jsem polevil s dramaturgií, lidi se na přednášky hlásili totiž sami. V [seznamu příběhů](https://junior.guru/motivation/#stories) mám teď žen 55 %, takže aspoň někde ženský vyhrály :) Každopádně na trhu je v Česku teď podle ČSÚ 10 % žen, což je vůbec nejmenší podíl v Evropě. JG je na tom 3,5x líp a to se nijak na ženy nespecializuje, stačilo psát texty tak, aby tam byly zastoupeny a udělat klub tak, aby tam nebyly za exotické a aby je tam nikdo neotravoval.

Rozhovor se Smitiem jsem ještě mohutně propagoval na všech sociálních sítích. Protože to bylo po tom, co jsem slyšel všechny ty podcasty, zabralo mi to tentokrát mnohem víc času, abych zapracoval všechny triky. Výsledek byl jednorázově podle mě stejný jako kdykoliv předtím :D


## Podcast?

Kamarádka mi napsala, že by chtěla dělat podcast. Původně vlastně chtěla, abych ji propojil s někým dalším, ale přišli jsme na to, že možná dává smysl, aby její podcast zaštítilo JG. Chtěl bych totiž, aby takový podcast existoval, ale sám bych ho nikdy neudělal. Ona by zajistila produkci, já propagaci. S kočárky jsme se vydali do terénu a vše probrali. Aktuálně je to ve fázi pomalých příprav. Uvidíme, kdy z toho něco bude, ale každopádně se těším, protože i kdybychom vyrobili 3 díly a pak to vzdali, bude to zase nějaké nové dobrodružství v oblasti, kterou mám zatím neprobádanou.

Už zmíněné LEVOSPHERE má [díl o podcastech](https://open.spotify.com/episode/5sWmgztyY7ZPcDr9yuyWVr), takže ten jsem samozřejmě slyšel taky.


## Přednáška s Matějem Kotrbou

V klubu v úterý proběhla přednáška a otázky/odpovědi s Matějem Kotrbou, headhunterem a podcasterem. Bylo fajn tam mít po delší době zase někoho „z druhé strany“. Trvalo nám, než jsme doladili Matějův přístup do klubu, takže jsem opravil skript, který oznamuje v klubu přednášky, aby se vypořádal s tím, že speaker ještě není existující uživatel na Discordu. Při tom jsem se trochu [pral se svou jinak oblíbenou knihovnou strictyaml](https://github.com/crdoconnor/strictyaml/issues/70#issuecomment-963510737), protože byla příliš, až nesmyslně strict. Ačkoliv jsem se připojoval a nahrával přednášku z lesů za Brnem, tentokrát jsem u toho nic nevyvedl a vše proběhlo skvěle.


## Engeto a videa

Členové klubu na YouTube objevili videa, která jsme natáčeli v létě s Engetem. Z Engeta mi zřejmě zapomněli napsat, že už je to venku. Nevadí, jal jsem se plnit svou stranu dohody a přidal videa do příručky. Mrk [třeba sem](https://junior.guru/candidate-handbook/#jak-dlouho-to-trva). Nastyloval jsem si k tomu speciální komponentu a použil ji i na jiná videa, která v příručce jsou, [například od yablka](https://junior.guru/candidate-handbook/#doprovodna-videa).

Vkládat ta videa přímo kódem z YouTube nechci. Jednak to zpomaluje načítání, je to cizí prvek, blbě se to styluje a taky každý takový vložený prvek trackuje lidi přes svoje cookies. Tady na blogu je to teda asi jedno, tak tu to máte:

<iframe width="560" height="315" src="https://www.youtube.com/embed/2Km3orTYFrM" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Celý kurz je [tady](https://www.youtube.com/playlist?list=PLrsbT5TVJXZa2daxo8_3NagDzPqHjBEpI). Minimálně co se týče obsahu si myslím, že je to kvalitní zdroj informací a těšilo mě na něm spolupracovat. Snažili jsme se to udělat tak, aby bylo jasné, že jsme to společně pouze vytvořili, ale že Engeto kurzy nikde vyloženě nedoporučuji, takže zůstávám nezávislý. Engeto si platí členství v klubu a toto jsme vyrobili jako společný projekt v rámci toho. Zatím jsem tomu ještě nedělal promo, to přijde později.

Ta moje videa jsou nakonec dost robotické čtení. Marian z Engeta toho už natočil víc, tak působí přirozeněji, pro mě to bylo v podstatě poprvé před kamerou. Texty jsme připravili dopředu a na místě měli čtečku, ze které jsem to mohl číst, ale v podstatě jsem měl jeden, občas jeden a půl pokusu a jelo se dál, výsledek jsem viděl až mnohem později. Tož každý nějak začíná, nejsem youtuber, moje médium je text :)


## Odepisování v Messengeru

Občas mě někdo najde na Facebooku a napíše mi konkrétní dotaz na problém v Pythonu nebo ohledně kariéry. Dřív jsem každému takhle hned radil, ale nešlo to udržet. Myslel jsem, že to budu muset odmítat. Jenže od té doby, co mám klub, můžu lidi posílat do klubu. Posílám jim třeba toto:

> Zdravím, poradíme, přidej se do klubu https://junior.guru/club/ Je to 2 týdny zdarma :) Bohužel z časových možnosti nejsem schopen pomahat každému takhle přes zprávu.

Všechno je to pravda. V klubu člověku poradíme i bez toho, aby za cokoliv platil. Může mu poradit i někdo jiný než já, takže to lépe škáluje. Zároveň vyzkouší klub a třeba zjistí, že je to tam fajn. A taky platí, že každému takhle odpovídat prostě „úplně zadarmo“ nemůžu, i kdybych chtěl.

Tato praktika se zrovna teď vyplatila a člověk, který do klubu přišel, dokonce pak napsal: „popravdě včera jsem si ještě říkal: platit za Discord skupinu - není to trochu přestřelený? :D Dneska už vidím že tenhle server specielně má unikátní hodnotu, tak jsem zvědavý co dál objevím :)))“


## Další poznámky

- Ke změnám v klubu, např. novým kanálům apod., jsem se zatím nedostal. Snažil jsem se ale mnohem víc klubu věnovat. Na vše jsem pravidelně odepisoval, díval jsem se na projekty, které lidi sdílí v kanálu s výrobky a poctivě vítal nové členy. Jeden den jsem třeba otevřel klub a bylo tam 100 nových zpráv v jednom kanálu, ale naštěstí jsem jel zrovna 3 hodiny vlakem, tak nebyl problém to přečíst. S [Danem](https://coreskill.tech/), který v klubu dělá moderátora, jsme si zavolali a probrali, jak se máme a co koho trápí.
- Dopisoval jsem si s firmama.
- Discord má parádní novou funkci [Events](https://support.discord.com/hc/en-us/articles/4409494125719-Scheduled-Events).
- Volal jsem si se [Soňou Mištríkovou](https://www.linkedin.com/in/so%C5%88a/), členkou klubu a mentorkou z Mews, ohledně její přednášky v klubu o QA a testování. Sama se přihlásila, že by ji udělala. Byla to dokonce ona, která mi dohodila na přednášku Matěje.
- Zavolali jsme si s Czechitas skrze data z pracovních nabídek. Mám tam bug. Ještě jsem ho neopravil. Další cally nebudou, postupné vylepšování budeme řešit už asynchronně.
- Komunikoval jsem s AT&T kvůli inzerovaným nabídkám práce. Nepovolil jsem jim inzerovat další, které už mi přišly fakt mimo, tzn. nebyly dost juniorní.
- Mews [napsali na svůj blog](https://developers.mews.com/we-are-all-capable-of-doing-good/) o „konání dobra“ a JG tam má hned několik zmínek!
- Uzavřel jsem partnerství s firmou kamaráda Věroše, [wf tech](https://www.wftech.cz/)! Mají logo a jsou členy klubu.
- Zúčastnil jsem se [eventu Jeanne Trojan](https://www.linkedin.com/posts/activity-6864514296039186432-khoW). Se spící dcerkou v nosítku na callu. Nikdo nemusí vědět, že ještě 3 minuty před začátkem řvala na celé kolo a poblila mi zrovna ruku. Účast na těchto eventech má vždy velkou networkingovou hodnotu, Jeanne si lidi pečlivě vybírá. Tentokrát jsem tam hned potkal někoho z firmy, s níž brzy nejspíš uzavřu partnerství.
- Po delší době jsem si volal s Mews. Probrali jsme probíhající spolupráci a zase o malý kousíček posunuli naši ambici rozjet nějaký program pro znevýhodněné lidi.
- Povedlo se mi ze dna kelímku od Ayranu vysoustružit kolečko, kterým jsem poopravil myčku. Kdy jste naposledy použili kružítko vy?
- Během 12 dní od 10.11. do 21.11. jsem naběhal 3 km, při procházkách nachodil 27 km. Celkem jsem se hýbal 11 hodin a zdolal při tom 30 kilometrů.


## Co plánuji

Tři věci, které bych chtěl zvládnout udělat příště:

1. Napsat další [článek pro Heroine](https://www.heroine.cz/zeny-it/), který měl termín dnes.
2. Optimalizovat práci bota s Discordem. Pověnovat se uspořádání klubu, kde už se delší dobu hromadí nápady na změny.
3. Začít vylepšovat [stránku s přednáškami](https://junior.guru/events/) v klubu. Vymyslet, jak do ní zanést i pravidelné spontánní srazíky.

Bonus: Vymyslet marketing na Vánoce a leden.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [What if you're already on top of things?](https://getpocket.com/redirect?&url=https%3A%2F%2Fwww.oliverburkeman.com%2Fdonelist&h=87bca354797b3fe8915c79cf4549003fd11f70a182f453fe9cb20a81e468a933)<br>Pokud máte pocit, že nestíháte svoje úkoly, že je šest večer a zase jste nic nestihli, možná by vám toto pomohlo. I mně je líp od doby, co si píšu týdenní poznámky.
- [Treat your to-read pile like a river, not a bucket](https://getpocket.com/redirect?&url=https%3A%2F%2Fwww.oliverburkeman.com%2Friver&h=12037de19eec96cb9b26310d61db6f0af6e757ab3d87d94766df876d974c6ec1)<br>Co když má nekonečná Pocket fronta nikdy nebyla frontou a je opravdu nekonečná?! A co teprve junior.guru Trello… „It's not a question of rearranging your to-do list so as to make space for all your "big rocks", but of accepting that there are simply too many rocks to fit in the jar.“
- [What if you never sort your life out?](https://getpocket.com/redirect?&url=https%3A%2F%2Fwww.oliverburkeman.com%2Fnever&h=c89843858232f607323b141e7da2928040a8fd59c83a0d17bf646be18e5deda2)<br>Co když naše lepší já, které očekáváme po přečtení Konce prokrastinace nebo začátku Velkého pravidelného cvičení, prostě neexistuje? Co když nikdy nepřestaneme prokrastinovat a nikdy nezačneme cvičit? Co když vždycky bude náš život obsahovat spoustu problémů?
- [You don't need to fight time](https://getpocket.com/redirect?&url=https%3A%2F%2Fwww.oliverburkeman.com%2Ftime&h=c86a94f075d7288cd4ba3a9adef0a49039f6aa260f8f29582e79aa75d89ac0f4)<br>„You just are the sum of the moments of your days… Stepping into finitude is a relief. You get to drop the futile quest to do something no human could ever do – to attain a position of mastery and dominance over time.“
- [The news ≠ your life](https://getpocket.com/redirect?&url=https%3A%2F%2Fwww.oliverburkeman.com%2Fnewslife&h=bb1b5a9fafd900b6fbb5cf09372f94a6b65bf94f5350f2bc14117747e0d20f8a)<br>Definice lidí na Twitteru :) Včetně mě :( „…marinating 24/7 in news-panic is a terrible basis for finding the energy and motivation to spend a few hours a week volunteering, or fundraising, or otherwise actually making a difference…“
- [Blog: Pražská doprava má spoustu bolestí, nedostatek asfaltu k nim ale nepatří](https://getpocket.com/redirect?&url=https%3A%2F%2Fwww.seznamzpravy.cz%2Fclanek%2Fblog-prazska-doprava-ma-spoustu-bolesti-nedostatek-asfaltu-k-nim-ale-nepatri-179998&h=3780b7fb72936fba3cb22aa9a0f950def9933a68590f3d306c0b7ff2bc7d27a3)<br>„…každý chodec, cestující v tramvaji nebo cyklista v důsledku znamenají kratší kolonu automobilů.“
- [Nebudeme se očkovat jako ovce, a proto budeme zavření v ohradě jako ovce](https://getpocket.com/redirect?&url=https%3A%2F%2Fa2larm.cz%2F2021%2F11%2Fnebudeme-se-ockovat-jako-ovce-a-proto-budeme-zavreni-v-ohrade-jako-ovce%2F&h=cd66e2c17657926aa5bcff32bc5a7e4e24619bd9c4d8fc033e1304eab2dbdb43)<br>U tohoto článku mě napadlo, že evoluce skrze virus nebo globální oteplování testuje, zda a která lidská společenství jsou odolná proti hrozbám, jež vyžadují širokou míru koordinace nebo smysl pro blaho celku, tedy zda a která společenství je vhodné zachovat a která nechat vymřít. Jde si Česko pro svou Darwin Award? „Pro část lidí je totiž snáze představitelné, že se Gates snaží očipovat svět pomocí fiktivní epidemie, než že by česká vláda říkala pravdu… Protože neumíme přemýšlet o blahu celku, budeme se mít každý jednotlivě hůř, abychom si tak pořád dokola připomínali, že žádný osamocený jedinec mimo společnost neexistuje a nikdy existovat nebude.“
- [Děti revoluce politicky dospěly. Pozdě, ale přece](https://getpocket.com/redirect?&url=https%3A%2F%2Fwww.voxpot.cz%2Fdeti-revoluce-politicky-dospely-pozde-ale-prece%2F&h=a5310a60ace7e764f84e597b48b63f3b2f2900b559e8672993dd566b21906503)<br>Tohle je fakt přesný. Většina toho článku by se dala vzít i jako moje žitá zkušenost.

<small>Upozorňuji, že to není vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
