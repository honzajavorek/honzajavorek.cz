Title: Týdenní poznámky: Natáčení promo videa a EuroPython
Image: images/9-milan-dobes-vlny-1960-768x501.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/355
Mastodon-Comments: https://mastodonczech.cz/@honzajavorek/114892035602713856

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-07-04_tydenni-poznamky-prepisovani-kurzu-pripravy-na-europython-a-videotvorba.md) už utekl nějaký ten týden (4. 7. až 21. 7.), tak nastal čas se opět ohlédnout a utřídit si myšlenky.

![Milan Dobeš: Vlny]({static}/images/9-milan-dobes-vlny-1960-768x501.jpg)
Milan Dobeš: Vlny, 1960

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Ty poslední týdny, to bylo z extrému do extrému. Nejdřív pohoda, pak cirkus.

Začalo to tím, že holky odjely k babičce a já byl v Praze sám. Rozhodl jsem se, že budu spíš odpočívat, než hrotit práci, a užíval jsem si něco jako volno. Pak jsem za nimi přijel, ale pohoda, užíval jsem si to. Dokonce jsme měli se ženou den, kdy jsme odjeli a užívali si jeden den kulturu a tak jako dva dospělí lidé.

Pak jsme se dověděli, že nové bydlení jen tak nebude, což dost zchladilo náladu. Do toho jsem si zničil sluchátka a zjistil, že nové se už nevyrábějí. A po návratu začal dost stresující týden. Potřebovali jsme pracovat, ale dceru jsme měli doma, do toho jsem chtěl chodit aspoň na kousky konference, do toho se blížila sobota, kdy jsme s Dariou v rámci EP organizovali celý den pro začátečníky.

V pátek to bylo největší peklo, protože se mi nějak nahromadilo úplně všechno a dcera neměla nejlepší den, takže jsem chtěl někam akorát zalézt a schovat se. Během toho jsme se dověděli, že jedna panelistka onemocněla a sháněli náhradu. Večer jsem se z toho všeho trochu složil.

<div class="alert alert-warning" role="alert" markdown="1">
**Nenápadná reklama:** Pusťte si [videopozvánku](https://www.youtube.com/watch?v=EawXAM-iVPM) a [jeďte na PyCamp CZ!](https://pycamp.cz/)
</div>

Spolu s tím, jak se rozjela sobota a povedlo se vést den v uvolněné atmosféře, opadl i stres a tréma. Akce se vydařila a byla moc fajn. Po skončení jsem s pár lidmi ještě zašel na pivo, ale zapomněl jsem u toho jíst, takže jsem se trochu utrhl z řetězu a došel domů nad ránem.

Což doma nevadilo, byli jsme dokonce domluvení, že budu mít neděli jako den, kdy holky pojedou na výlet a já budu moct celý den jen odpočívat a sám nabíjet baterky. Tak jsem nabíjel, jen škoda, že jsem u toho měl dost kocovinu, no. Ale zas nebylo špatné s lidmi z EuroPythonu tancovat na Britney Spears, člověk holt nemůže mít všechno.

![pole]({static}/images/img-7058.jpg)

![galerie]({static}/images/img-7093.jpg)
výstava Milana Dobeše

![galerie]({static}/images/img-7098.jpg)
výstava Milana Dobeše

![hrad Lukov]({static}/images/img-7127.jpg)
hrad Lukov

![pohled]({static}/images/img-7208.jpg)

## Promo video

Nahrávám video, které lidem ukáže, jak to vypadá uvnitř junior.guru klubu a co se v něm dá dělat. Je to pěkná piplačka! Mám hotový úvod, kde je mnou ručně nakreslená animace. Pak jsem celý den nahrával sekvence jak klikám nebo něco dělám na Discordu. Pak jsem celý jeden den nahrával voiceovery. A teď už jen stříhat a pak tisíc malých drobností. Ideálně kdyby to mělo kolem pěti minut, ale uvidím, jak to vyjde.

- Pomocí FLUXu jsem si ve Draw Things vygeneroval profilovku fake Discord účtu, který jsem pojmenoval Zlata [Kuřátková](https://www.kdejsme.cz/prijmeni/Ku%C5%99%C3%A1tkov%C3%A1/). Ten jsem založil, abych přes něj mohl nahrávat Discord, jako by šlo o běžného uživatele, protože pod mým účtem je tisíc notifikací, skrytých kanálů, soukromých konverzací, apod. Lidem jsem neříkal, že to je fake účet, aby na něj třeba i odpověděli, protože jsem chtěl nahrát i reakce a tak, jako by to bylo reálné. Což se povedlo 😀 Ale nemám v plánu tento účet používat na nic jiného než nahrávání toho promo videa, takže tady klidně propálím, pro ty co čtou blog, že Zlata bohužel není reálná osoba.
- Discord jsem nahrával tak, že jsem vzal Safari (které běžně nepoužívám, takže je taky „čisté“) a přihlásil se jako Zlata. To celé jsem dal na celou obrazovku a pomocí Cmd+Shift+5 vždy nahrával nějaké činnosti (do [předem vybrané složky](https://discussions.apple.com/thread/252624321?sortBy=rank)), které chci lidem na videu ukázat.
- Občas jsem chtěl ukázat i něco na junior.guru webu, ale bohužel jsem tam měl teď promo lištu nahoře, která upozorňovala na EuroPython. Zároveň jsem chtěl, aby šlo vidět, že do adresního řádku píšu „junior.guru“ a ne jinou doménu. Takže jsem vymyslel, že si do Safari dám [custom stylesheet](https://blog.jim-nielsen.com/2021/custom-style-sheet-in-safari/), který lištu skryje 😅
- Voiceover jsem si tentokrát napsal předem. Pak jsem se zavřel do tiché místnosti a namluvil to prostě jen do mobilu do Voice Memos appky na iPhone. Do počítače to jde dostat přes sdílení a AirDrop. Mockrát jsem se přeřekl apod., takže i to následně stříhám.
- Chození po Discordu je neskutečně nudné, takže výsledné video pak vždy sestříhávám do pár sekund, aby vyšlo tak akorát na voiceover. I tak je nudné, takže se snažím, aby se tam něco dělo, aby se zoomovalo na důležité části, a tak. Pak se musím trefit délkou na voiceover atd., takže některé kousky zrychluju, některé zpomaluju, a tak. To je teda příšerná piplačka. Aby to bylo zajímavější, plánuju tam dělat nějaký sound design, sem tam nějaký srandovní zvuk, aby lidi neusnuli.
- Učil jsem se, jak [udělat kroužek](https://www.youtube.com/watch?v=ekA3OvXM59s), ale vlastně jsem ho pak moc nepoužíval. Možná ho tam někam budu dávat, až budu mít hotový základ, ale spíš si myslím, že to ani není ve většině videa potřeba.
- Našel jsem nějaké free písničky jako podklad, ale je u nich, že mají ContentID, tak jsem zvědavý, jak to pak dopadne na YouTube, až to nahraju, a jestli to budu muset celé předělat, nebo je to takhle vážně OK.
- Budu tam mít předělové obrazovky s nápisem. Zkusil jsem něco vytvořit, pak jsem to smazal, pak vytvořil další, no stejně se mi to nelíbí. Nakonec mě napadlo, že to napíšu fixou na papír a bude hotovo 😀 Že se to bude hodit k té úvodní animaci. Ale tohle ještě musím pak dodělat.

![natáčení]({static}/images/p1030830.jpg)

![hlavní protagonisté videa]({static}/images/p1030831.jpg)

![DaVinci]({static}/images/screenshot-2025-07-05-at-16-00-19-crop.png)

## EuroPython

Povedlo se mi jít na Speakers' Dinner v úterý večer, na konferenci ve středu dopoledne, na Pyvo (společné s EuroPythonem) na Vyšehradě ve středu večer, a na konferenci s dcerkou ve čtvrtek (má 4 roky a byla už na 1 PyCon CZ a 3 EuroPythonech 😀). Bylo to fajn! Potkal jsem spoustu lidí a popovídal jsem si s nimi a dělalo mi to radost. Zvlášť když to je nejspíš poslední EuroPython v ČR. Ale nestíhal jsem dobíjet introvertní baterky a žonglovat do toho všeho péči o dceru nebo pokusy o práci bylo dost náročné.

Chtěl jsem vidět pár věcí, no nakonec jsem viděl jen dvě přednášky, od Hynka [o architektuře projektu](https://hynek.me/talks/design-pressure/), a od Maniho o mentoringu. Obě se mi líbily. Keynotes jsem nestihl bohužel žádné, naštěstí jsou záznamy. A během první poloviny týdne se prodaly poslední lístky na naši Beginners' Day Unconference, což bylo fajn.

![vodní hřiště]({static}/images/img-7254.jpg)
vodní hřiště

![Vyšehrad]({static}/images/img-7275.jpg)
Vyšehrad

## EuroPython Beginners' Day Unconference

Jak jsem už psal, v pátek jsem byl doma, ale přípravy na sobotu byly trochu stresující. Skočil jsem ještě do kanclu pro „reklamní panel“ junior.guru, abych ho vzal ráno s sebou. Taky jsem vyhrabal poslední samolepky, které mám, včetně mega historických, protože jsem zapomněl udělat před touhle živou akcí dotisk tak, jak jsem původně plánoval. Takže v roce 2025 si někteří, nejspíš nevědomky, z EuroPythonu v sobotu odnesli domů muzejní samolepky z roku 2019 😀

Sobota začala ráno tím, že můj Discord bot dal přímou notifikaci všem v klubu, že se mají dostavit do přednáškárny na Discordu a že se bude dnešní akce nahrávat 🙈 Takže paráda… To mám z toho, když narychlo naplácnu živou akci do programu klubových online akcí. Lidem jsem se omluvil za zbytečnou notifikaci v sobotu brzo ráno.

Nicméně žádné další zádrhely se pak už nekonaly. Na osmou jsem přijel na místo, potkali jsme se s Dariou, v místnosti jsme vše připravili a pomalu začali přicházet lidi. Zkoušeli jsme se schovat do tajné skříně, ale nakonec jsme sebrali odvahu a nějak to odstartovali.

Na místě byla strašně milá energie, sešli se fajn lidi, a líbilo se mi, že se nám povedlo vybudovat přátelskou neformální atmošku, kde se nakonec nikdo nebál nějak víc promluvit, lidi dělali bez přípravy lightning talky o jejich cestě, apod., to mě fakt dojímalo. Přišlo mi, že obsahově se to povedlo, nebo minimálně mi v průběhu hned několik lidí říkalo, že diskuzní panely i workshop jim přišly super. Tak pevně věřím, že kdo přišel, tak byl obohacen a že to všechny účastníky někam posunulo.

<div class="alert alert-warning" role="alert" markdown="1">
**Nenápadná reklama:** Pusťte si [videopozvánku](https://www.youtube.com/watch?v=EawXAM-iVPM) a [jeďte na PyCamp CZ!](https://pycamp.cz/)
</div>

Moc si vážím všech, kdo se nechali zlákat jako vystupující v jednotlivých panelech, a především si vážím účasti Šimona Kořeného, který přijel jen kvůli tomu na otočku z Ostravy (po noci strávené na Colours), a Vaška Kotyka, který zaskakoval za nemocnou panelistku a potvrdil nám účast méně než 24h před víkendovou sobotní akcí v teplý letní den 🙂

Mám z toho pár fotek, ale ofiko fotky budou až za nějaký čas [na EP Flickeru](https://www.flickr.com/photos/europython/albums). Tyto ohlasy jsem následně našel na LinkedInu (postupně doplňuji, ať to mám na jednom místě):

- [Lenka Hrachovcova](https://www.linkedin.com/feed/update/urn:li:activity:7352801369575018496/)
- [Tomáš Dinh](https://www.linkedin.com/posts/tomasdinh_after-a-long-time-hiding-in-my-cave-i-finally-ugcPost-7352667975826432000-4nDk/?rcm=ACoAAACB93ABHHj4UI2winetGMZHboHlZIZojJA)
- [Ella Michaela Malečková](https://www.linkedin.com/posts/michaela-ella-maleckova_beginnersdayunconference-europython2025-activity-7353006437209464835-HLYK?utm_source=share&utm_medium=member_desktop&rcm=ACoAAACB93ABHHj4UI2winetGMZHboHlZIZojJA)
- [Šimon Kořený & Veronika Zpěváková](https://www.linkedin.com/feed/update/urn:li:activity:7348640248362405889?commentUrn=urn%3Ali%3Acomment%3A%28activity%3A7348640248362405889%2C7352996169448361984%29&dashCommentUrn=urn%3Ali%3Afsd_comment%3A%287352996169448361984%2Curn%3Ali%3Aactivity%3A7348640248362405889%29)
- [Václav Kotyk](https://www.linkedin.com/posts/vaclavkotyk_beginnersdayunconference-europython2025-europython-activity-7353058765237018624-zE0K?utm_source=share&utm_medium=member_desktop&rcm=ACoAAACB93ABHHj4UI2winetGMZHboHlZIZojJA)
- [Barbra Flegel](https://www.linkedin.com/feed/update/urn:li:activity:7353077917746155522/)
- [Jana Moudrá](https://www.linkedin.com/feed/update/urn:li:activity:7353329309295472640/)
- [Daria Linhart Grudzien & Emilia Stelmasiak](https://www.linkedin.com/feed/update/urn:li:activity:7353344323012247556/)
- [Daria Linhart Grudzien](https://www.linkedin.com/feed/update/urn:li:activity:7353761572009271296/)

Jak to bylo v sobotu večer a co jsem dělal v neděli, to už jsem psal, takže už jen doplním, že teď v pondělí jsem akorát sbíral tyhle feedbacky a dopisoval si s lidma a posílal fotky, psal tyhle poznámky, a tak.

![diskuzní panel]({static}/images/img-8558.jpg)

![diskuzní panel]({static}/images/img-4613.jpeg)

![Daria a Honza]({static}/images/img-8564-copy.jpeg)

## TDČ událost s Mews

Protože nemám v životě dost stresu, termínů a živých akcí, paralelně s EuroPythonem jsem začal organizovat zářiovou akci s Mews o AI a juniorech, která bude součástí Týdne pro digitální Česko. Moje poznámky z callů:

- Bude to ve středu a ne v úterý.
- Mám vyrobit plakátek, kde bude i Mews logo.
- Catering zajistí Karolína, budou asi [nějaké bagetky nebo pizzy nebo tak něco](https://www.iboxik.cz/products/bagetky-iboxik?variant=53612012634461).
- Upřesníme si program, na tom bych teď měl pracovat primárně. Oslovil jsem pár lidí, Martin R., Petr G., sháním nějaké ženské, a vymýšlíme, jakou formou se to přesně odehraje, jestli panelovka, přednáška, nebo co.
- 18:00 bychom měli začátek, 17:30 registrace na místě.
- Registrace na event by byla asi přes Lumu, ale to dají z Mews ještě vědět.
- Streamovat na internet se nebude, protože by to stálo třeba 30.000 Kč, kdežto pokud objednáme jen pořízení záznamu, bude to třeba za 5.000 Kč. Musíme zjistit, zda SlidesLive umožňují aspoň to, abych si pak dal video normálně k sobě na YouTube.

![TDČ]({static}/images/screenshot-2025-07-21-at-17-35-53.png){: .img-thumbnail }

## Další

<div class="alert alert-warning" role="alert" markdown="1">
**Nenápadná reklama:** Pusťte si [videopozvánku](https://www.youtube.com/watch?v=EawXAM-iVPM) a [jeďte na PyCamp CZ!](https://pycamp.cz/)
</div>

-   Čistil jsem si sluchátka tak kvalitně, až jsem je asi propích. A zjistil jsem, že nové se [vůbec nevyrábějí](https://www.youtube.com/watch?v=WaYXB-9QCSo). Poslal jsem je do [Servisu sluchátek](https://www.sluchatkaservis.cz/) a trnu, jestli to zvládnou opravit.
-   Viděl jsem film F1. Recenze [na Mastodonu](https://mastodonczech.cz/@honzajavorek/114802626403220656).
-   Odpočíval jsem. Stříhal jsem videa. Jel jsem na cyklovýlet s kamarádem. Běhal jsem.
-   Někdo mi dal během EuroPythonu tip, že existuje [Nikola](https://getnikola.com/) (možná Kayla E.?). Prý je to náhrada za Pelican. Že bych předělal osobní blog na tohle?! No možná v paralelním životě 😂
-   Co jsem neudělal: ČSFD se spravilo samo od sebe. Několik dní i katalog kurzů na ÚP vracel chyby. Než jsem to stihl opravit, opravilo se to samo.
-   Byli jsme s dcerou v knihovně, byla u mně v kanceláři, nebo jsme objevili super vodní hřiště pod Nuselským mostem.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn. Povedlo se mi vyřídit velké množství mailů, ale stejně jich je ještě hodně k vyřízení. Zato klub, ten se mi povedlo po dlouhé době zase přečíst celý 💪 Roztrhl se pytel se stipendii a řešil jsem snad 4 nebo 5. Některé z nich jsou ještě nedořešené, protože lidi původně nerespektovali podmínky stipendia (tzn. nevyzkoušeli si klub na 2 týdny zdarma, než o něj zažádají).
-   Za 18 dní jsem naběhal 44 km, při procházkách nachodil 6 km, na túrách nachodil 7 km, ujel na kole 98 km. Celkem jsem se hýbal 21 h a zdolal při tom 155 km.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

![dětské výtvory]({static}/images/img-7324.jpg)
výsledek pobytu mé dcery v EuroPython child care

## Plánuji

Čekají mě teď tři dny a v pátek už bych měl zase na týden začít pracovat pro Apify. Takže si myslím, že v pátek poznámky psát nebudu. Plánuju:

1. Pokročit s promo videem.
2. Udělat si pořádek v Obsidian kanbanu, tzn. roztřídím sloupeček nazvaný „Bordel“.
3. Napíšu všem firmám, kterým brzo končí sponzorství na junior.guru a budu trnout, co mi odepíšou. Napíšu do firmy, která mě oslovila, a které jsem teď neměl čas vůbec odpovědět.
4. Budu týden pracovat pro Apify, předpokládám že hlavně na JavaScript kurzu scrapování.

<div class="alert alert-warning" role="alert" markdown="1">
**Nenápadná reklama:** Pusťte si [videopozvánku](https://www.youtube.com/watch?v=EawXAM-iVPM) a [jeďte na PyCamp CZ!](https://pycamp.cz/)
</div>

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [PNG is back!](https://www.programmax.net/articles/png-is-back/)<br>Nová specka PNG
- [GitHub CEO says the ‘smartest’ companies will hire more software engineers not less as AI develops](https://medium.com/@kt149/github-ceo-says-the-smartest-companies-will-hire-more-software-engineers-not-less-as-ai-develops-17d157bdd992)<br>„At some point, you’ll run into limitations. The prompt won’t be enough. You’ll need to understand the code, debug it, and make it scale.“
- [Za tahle slova můžete dostat kulku. Súdanský rap mluví za celý zkoušený národ - VOXPOT: reportáže, které spojují Česko se světem](https://www.voxpot.cz/za-tahle-slova-muzete-dostat-kulku-sudansky-rap-mluvi-za-cely-zkouseny-narod/)<br>Súdánský rap.
- [being too ambitious is a clever form of self-sabotage](https://maalvika.substack.com/p/being-too-ambitious-is-a-clever-form)<br>„When the semester ended, the quality group could tell you why a photograph was excellent. The quantity group could make excellent photographs.“ Zásadní článek, a krásně napsaný. Tomhle způsobem jsem se naučil všechno, co dělám. Ačkoliv mám tendenci věci nejdřív analyzovat, nejdál mě vždy dostalo vytváření nedokonalých věcí.
