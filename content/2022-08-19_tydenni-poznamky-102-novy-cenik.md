Title: Týdenní poznámky #102: Nový ceník
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (13.8. — 19.8.) a tak [stejně jako minule]({filename}/2022-08-12_tydenni-poznamky-101-yak-shaving.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Měl jsem tentokrát hodně rozptylování, které omezilo mé možnosti soustředěně pracovat. V úterý jsem se jel dopoledne místo práce projet, abych o víkendové dovolené na kole nešel z nuly na sto. Odpoledne jsem se stavil do Karlína za panem [Rozbitým prasátkem](https://rozbiteprasatko.cz/), dali jsme kafe a na střídačku si povídali a pracovali. Ve středu jsme jeli k pediatrovi. Ve středu odpoledne přijel [Tom](https://twitter.com/_tomehrlich), večer jsme strávili na [Pyvu](https://pyvo.cz/praha-pyvo/). Zkusili jsme jet oba a vzít i dítě. Dítě nám to pak spočítalo. Ve čtvrtek jsem šel klasicky pracovat do [Atria](https://atriumzizkov.cz/kavarna) a chvíli si tam povídal s kamarádem o nějaké jeho krizi. Teď je pátek, píšu poznámky a večer se budu chystat na zítřejší odjezd. Vlastně se dost divím, že se mi tento týden povedlo udělat _vůbec něco_.

Pyvo bylo fajn, pokecal jsem s hodně lidma, ale trochu se bojím, že jsem, jako obvykle, hodně povídal a málo poslouchal. No nic.

## Nový ceník pro firmy

Hlavním cílem bylo navrhnout nový ceník pro firmy, který by měl být platný od září. Nebudu vás napínat, výsledek je [tady](https://docs.google.com/document/d/1CIKQKQ9eTpS8LmdxGqppOSim4gYOpoRcekqmPpnyLEI/) (starý je [tady](https://docs.google.com/document/d/1keFyO5aavfaNfJkKlyYha4B-UbdnMja6AhprS_76E7c/)), dal jsem to už i na web s tím, že ladit to můžu ještě za pochodu.

Především jsem se snažil zdražit a dát tomu nějakou jasnější formu a pravidla. Odstranil jsem co nejvíc věcí, které zahrnovaly mou přímou účast na spolupráci a pokud zahrnují, tak aby měly adekvátní cenovku, která pokryje režii. Zjednodušil jsem nabídku na tři sloupce a odstranil nabídku produktů, o které nikdo moc zájem nejevil. Přidal jsem nové věci, za které mohou firmy platit.

Odstranil jsem kompletně nabídku pro vzdělávací agentury. Snažím se zjednodušit svůj byznys a vzdělávací agentury pro mě nejsou vyloženě konkurence, ale je složité s nimi vymyslet něco, co dává smysl oběma stranám a neovlivňuje mou nezávislost (nedoporučuji kurzy, nikomu nenadržuji). Produkt, kdy agentura posílá své studenty a absolventy do klubu, aby tam dostali kariérní rady, se nepovedlo prodat více firmám. Jedna jej vymyslela, ale nakonec nekoupila. Jiná jej koupila, ale produkt byl na realizaci složitější, než jsem myslel. Rozhodl jsem se nechat doběhnout existující spolupráce, ale jinak tento segment spíš opustit a soustředit se především na firmy, které:

- mě chtějí podpořit (CSR),
- chtějí najímat lidi (hiring),
- chtějí budovat svou značku (employer branding).

Novinkou je také to, že už neprodávám vstupy do klubu na jednotky, ale dávám všem firmám jednotné množství, které by mělo všem stačit. Limit na počet členů v klubu a dokupování lidí nad limit nebyla ta hodnota, pro kterou by firmy chtěly nakoupit víc a není to ta hodnota, kterou chci prodávat. Upřímně mě to spíš otravovalo. Některé firmy to využily na maximum a přikupovaly, jiné poslaly do klubu dva lidi nebo dokonce nikoho, přitom to neovlivňovalo, jak moc chtěly nakoupit dalších věcí.

Ceny částečně vychází z ceny členství pro jednotlivce, z mých nákladů, z toho jestli určité výhody pro firmu znamenají, že se jim budu muset věnovat a jak moc. Celkově jsem se snažil, aby můj čas byl zaplacen co nejvíc. Taky se mi pocitově líbí, že tarif, který chci aby nakoupilo nejvíc firem, zhruba odpovídá tomu, kolik chci, aby JG za měsíc vydělávalo.

Ceny vyšších tarifů v hlavě srovnávám především s tím, jaké má běžně firma náklady na nábor nových lidí a stále mi přijde, že v tomto kontextu i teď nabízím něco dost levného. Zase jde o juniory, kde se firmy snaží spíš šetřit, takže hledám nějakou rovnováhu. Něchtěl bych být moc levný, ale nechci ceny zas nějak přepálit. Ještě je možná budu dolaďovat, než nový ceník v září oficiálně oznámím.

Aktuálně spolupracuje klub s 18 firmami a loga se mi už skoro nevejdou na [klubovou stránku](https://junior.guru/club/). Dostávám se tedy za fázi penetračních cen a ověřování, jestli je o mé služby vůbec zájem. Zdražuji i proto, že zájem je a je zbytečné, aby s klubem spolupracovalo 20 firem a každá zvlášť mi vytvářela režii. Menší firmy mě stále mohou podpořit nejlevnějším tarifem, ten ale nevyžaduje prakticky žádný můj čas. Firem, kterým se budu muset trochu už věnovat, zase nebude muset být díky vyšší ceně tolik.

A nejvyšší tarif by měl být zcela exkluzivní, už jen proto, že na příručku nejde dát mnoho log (asi tak čtyři maximálně) a podcast si určitě nechceme zaplácat pouze firemními hosty (vychází měsíčně a měsíců je jen 12). Takže u nejvyššího tarifu počítám dokonce s tím, že kdyby hrozilo, že by o něj byl větší zájem, tak budu cenu dynamicky zvyšovat, aby o něj byl zájem menší, nebo napíšu, že je aktuálně vyprodaný :)

Rozhodně neplánuju mít takový ten VIP tarif, kde je „kontaktujte naše _sales_ a domluvíme se, že můžete chtít cokoliv, když zaplatíte nekonečně mnoho“. Takový tarif je přesným opakem toho, co potřebuji, jelikož by mi vygeneroval neskutečné množství režie a sice by možná vydělal dost peněz, ale já bych svůj čas pak musel věnovat uspokojování velkých firem (např. organizací nějakých promo akcí nebo nevím) a ne práci na klubu a příručce, což chci ve skutečnosti dělat.

Ceník je stále pouze v Google Docs, jednak protože nemám čas na HTML, jednak protože ho mohu podle potřeby snadno upravovat. Zkusil jsem nový „pageless“ formát dokumentu, ale Docs o tomto formátu bohužel nepochopitelně říkají každému návštěvníkovi dokumentu, i když je to jen pro čtení, takže to je trochu fail, ale předělávat to teď už nebudu, možná později. Ceník je také stále velmi ukecaný a je tam spousta vysvětlujícího textu, ale to je zčásti i proto, že to není v HTML a měl by být i tak přehlednější, než ten starý ceník. Snad to takhle prostě bude _good enough_.

Do starého ceníku jsem nakonec dal ještě výrazný odkaz na nový ceník, kdyby měl někdo někde schovaný původní URL.


## Další poznámky

- Sociální sítě jsem neřešil vůbec, dokonce mě nějak nebavilo ani dělat storíčka ze svého osobního života. Akorát jsem [tweetl myšlenku o firmách a open source](https://twitter.com/honzajavorek/status/1558916335945515009), kterou většina lidí spíš nepochopila, ale debata z toho byla, na Twitter poměry, hezká.
- Klub, maily, a tak dále. V klubu bylo tentokrát potřeba i trochu moderovat a klidnit vášně.
- Během 7 dní od 13.8. do 19.8. jsem ujel na kole 45 km. Celkem jsem se hýbal 3 hodiny a zdolal při tom 45 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Tři věci, které bych chtěl zvládnout udělat příště:

1. Dodělat první verzi zpráv pro onboarding a pustit je do první testovací skupiny lidí.
2. V pondělí si užít dovolenou na kole.
3. Možná jet na [Python sprint](https://docs.google.com/document/d/1mEInB4EOzyQkDbcs8BTEqDhtV-9IAIDPKirjmcH5jaA/edit#).


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Europe’s Experiment: Treating Trains Like Planes](https://getpocket.com/redirect?&url=https%3A%2F%2Fwww.youtube.com%2Fwatch%3Fv%3DU9jirFqex6g&h=a8ad2ae9a5b6124c4ff419b9aefa73783028979f756855ec0f64e33e183919bc)<br>Zajímavé shrnutí toho, co jsou různé důvody, proč v Evropě vlaky nefungují jako letadla.
- [Geoekolog: Turisté jsou jako kobylky. Jak chránit cenná místa před dopady overturismu?](https://getpocket.com/redirect?&url=https%3A%2F%2Fovercast.fm%2F%2BRZMiTyA08&h=0c2dccceaee147a9295ed4f265b52ab23bb9c4adc220d0bd5ad74ac50573c13d)<br>Příliš mnoho turistů na jednom místě. Proč je to problém a co se s tím dá dělat?

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
