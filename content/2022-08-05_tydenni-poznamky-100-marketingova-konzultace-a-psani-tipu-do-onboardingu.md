Title: Týdenní poznámky #100: Marketingová konzultace a psaní tipů do onboardingu
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky


Utekl zase nějaký ten týden (30.7. — 5.8.) a tak [stejně jako minule]({filename}2022-07-29_tydenni-poznamky-99-diskutovani-v-klubu-kolo-a-onboarding.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Sté poznámky! Když jsem poznámky začal psát, nechtělo se mi moc věřit, že zvládnu napsat víc jak dvoje. A hle, napsal jsem jich sto.

Poznámky píšu z velké části pro sebe, ale taky pro vás, pro čtenáře mých poznámek. Vtipné je, že o vás vlastně nic nevím. Vím, že to tady čtou moji rodiče, brácha a pár kámošů, kteří mi napsali, že to rádi čtou. Tuším ale, [že je vás víc](https://simpleanalytics.com/honzajavorek.cz?period=month&search=paths%3Atydenni-poznamky).

No a nic jiného vlastně ani netuším. Dovedu si představit, že u mnoha lidí počáteční nadšení opadlo a přestalo je to tady bavit číst. Kamarád Jakub už mi neposílá v pátek dopoledne memy o tom, jak čeká, až poznámky vyjdou.

A vlastně vůbec nevím, kdo další to tady čte. Nevím, jestli jste studenti, podnikatelé, moji kamarádi, junioři z klubu, hvězdy z obálky Forbesu, nebo jste, stejně jako většina návštěvníků mého blogu, hledali [rozdíl mezi sobem a losem](https://honzajavorek.cz/blog/sob-a-los/) a když už vás sem Google hodil, tak jste objevili i poznámky a z nějakého nevysvětlitelného důvodu jste je začali pravidelně číst.

Nemám tu ani komentáře, díky kterým bych mohl některé z vás blíž poznat. Přitom díky komentářům na blogu jsem se kdysi seznámil s velmi zajímavými lidmi. Každé poznámky sdílím k sobě na Twitter a na Facebook, ale tam k tomu moc komentářů nedostávám. Pokud to tady čtete rádi, napište občas něco :)


## Týdenní žurnál Lukáše Augusty

Lukáš Augusta, který tvoří [Designui](https://www.designui.cz/), se mě ptal, jestli není blbé, když můj koncept okopíruje a začne taky psát poznámky.

Pro všechny z vás, kterým by to taky vrtalo hlavou, já jsem týdenní poznámky fakt nevynalezl :) Nejvíc mě k tomu inspiroval [Simon Willison](https://simonwillison.net/), ale už kdysi jsem podobně sledoval [blog Davida Nogola](https://www.nogol.cz/blog/), když v roce 2012 sekl s programováním a začal fotit. Psal, jak nemá na nájem, apod. Nevím, jestli to tam ještě někde má, nebo už je to jen ve webarchivech, jsem líný to hledat, ale hodně mě to tenkrát bavilo číst. Stejně tak jsem kdysi sledoval, [jak vzniká eshop u Marka Prokopa](https://dokosiku.blogspot.com/), ze kterého se pak vyklubal [Čaj týdne](https://cajtydne.cz/), nebo jsem si četl [o počátcích podnikání Johna Vanhary](https://www.podnikanivusa.com/).

No a někteří kamarádi píšou, možná i trochu po mém vzoru, poznámky taky: [Lukáš Linhart _aka_ Almad](https://almad.blog/notes/), nebo [Stephen Mizell](https://smizell.com/categories/weeknotes/). Takže kdo chcete psát poznámky, klidně je pište, svolení ode mě určitě nepotřebujete.

Třeba tak vznikne další pěkný záznam o tom, jak reálně vypadá cesta za nějakým cílem, ať už je tím cílem cokoliv. Já třeba nevěřím na jednoduché cesty a jednoduchá řešení. Podle mě je realita vždy složitější, než to, co jde vidět navenek. Až jednou budu na obálce Forbesu a oni se mě budou ptát na recept na úspěch, nebudu si muset vymýšlet žádné zjednodušující moudro. Prostě řeknu: „Přečtěte si mých 5873 týdenních poznámek a budete mít jasnější obrázek o tom, jak se mi to povedlo.“

Držím Lukášovi Augustovi palce. Jeho první poznámky najdete pod názvem [týdenní žurnál](https://www.lukasaugusta.cz/tydenni-zurnal/1-proc-zacinam-delat-tydenni-zaznamy). Musím říct, že minimálně designově to má teda vyladěnější :D Pro staromilce, RSS je [tady](https://www.lukasaugusta.cz/tydenni-zurnal/rss.xml).


## Marketingová konzultace

Tento týden se odehrála moje konzultace u [Jany Dolejšové](https://www.janadolejsova.cz/). Než jsme si zavolali, poslala mi dotazník, který jsem půl dne vyplňoval. Jednak jsem si u toho i sám uspořádal myšlenky, jednak jsem chtěl dodat co nejvíc kontextu, protože moje podnikání je myslím dost specifické a má různé ne úplně standardní hodnoty, kterých se chci držet. Také jsem to, zcela nečekaně, ehm, pojal trochu jako diplomku. Řekla mi, že nikdo jiný jí to tak detailně nevyplnil, ale usmívala se u toho a zdálo se mi, že za to byla spíš ráda.

Ve středu jsme si zavolali a bylo to fakt super. Nejde o to, že by mi říkala nějaká marketingová tajemství, nebo že by mi za hodinu vyrobila marketingový strategický plán. Okomentovala mou situaci, poradila mi, co můžu dělat, co bych si měl prioritně ujasnit, kde bych měl posbírat v zásadě primitivní, ale dostatečná data, která mi strašně pomohou s rozhodováním. Navrhla mi, jak si mohu zorganizovat sociální sítě, nebo jak mohu své marketingové aktivity osekat a podle jakého klíče. Mám hromadu poznámek a ještě to stále vstřebávám, ale bylo to, minimálně pro můj účel, strašně užitečné! Vlastně jsem si přesně tohle představoval a přesně tohle jsem doufal, že dostanu.

Mám z toho radost. Je fakt rozdíl, když dostanu nápad a je to jen jeden z mnoha nápadů, které mám, nebo když jsem ten nápad řekl jí a ona mi hned odpověděla „jasně, tohle většinou funguje hodně dobře, toto nevyužíváte dostatečně a určitě se do toho pusťte, můžete udělat ještě to a to a to“. Je to jako bych si zaplatil hodinu a díky té hodině přeskočil půl roku nebo rok nějakých pokus-omylů.

Jako první věc bych měl během onboardingu začít sbírat informaci o tom, kde mě lidi našli, abych měl aspoň hrubou představu o tom, co z věcí, které dělám, má jakou efektivitu. Potom si to musím dát dohromady s tím, co mi řekla dalšího a nechat si to projít hlavou a vymyslet, jak to teda po novém celé pojmu, co změním, co zruším, co začnu dělat nového.


## Nic moc produktivita

Kvůli dvěma věcem jsem nebyl tento týden příliš produktivní. V pondělí šla žena na badminton a natáhla si tam nohu, takže teď chodí s nohou zafixovanou a nemůže toho zas tak moc dělat. Snížil jsem tedy pracovní nasazení pocitově na polovinu, abych mohl víc pečovat o dítě, a hlavně mi skoro zmizel čas, kdy se mohu do něčeho ponořit. Takže maily nebo klub jsem vyřídil, ale psaní nebo programování se moc nedělo.

Další věc byl deficit spánku, který se mi nějak zase nasbíral, kombinovaný s horkem a nedostatkem čerstvého vzduchu u nás doma. To se mi pak chce celý den jenom spát nebo se skoro nehýbat, hlava mi nemyslí, jsem prostě taková zombie. Opět něco, v čem zvládnu vyřešit maily, ale na hlubokou práci to není. V noci se taky moc větrat nedařilo, takže bída. Naštěstí se má trochu ochladit.


## Onboarding

Změnil jsem zprávu, kterou píše bot všem novým lidem do vláken v kanálu #ahoj. Nyní se tam zmiňuje, že existuje [příručka](https://junior.guru/handbook/) a že je tam deset fází juniora. Na konci zprávy je prosba, aby člověk napsal, v jaké si myslí, že zrovna je fázi. Už se to pár lidem takhle nově poslalo, ale zatím nevím o tom, že by na to někdo odpověděl :( Asi to nečtou.

Pak jsem se snažil psát tipy pro onboarding do Google dokumentu a probírat to s Danem, ale psaní mi jde pomalu. Po dni práce jsem přidal jeden nebo dva, takže stále ještě nemám ani těch pět pro MVP.


## Další poznámky

- V pondělí jsem běhal po městě, protože řešíme nějakou byrokracii pro [Pyvec](https://pyvec.org/) a bylo potřeba se sejít s kamarádem, ověřit podpis na poště, zajít k advokátce a vyřídit další podpisy. Protože není z Prahy a delší dobu jsme neměli čas pokecat, zašli jsme ještě na oběd a na kafe.
- Michal Kašpárek napsal [článek o tom, jak začít s Pythonem](https://finmag.penize.cz/veda-a-technika/435552-jak-zacit-programovat-v-pythonu-finmag-newsletter-tentokrat-jinak) a hned dvakrát odkázal na junior.guru!
- Stačilo napsat pět emailů, podepsat několik smluv, nechat si poslat doporučený dopis a zajít pro něj na poštu, přijmout jeden hovor, čekat půl roku a… je to! Náš podcast se konečně [objevil na podcasty.cz od Seznamu](https://podcasty.seznam.cz/podcast/junior-guru-podcast)!
- Zjistil jsem, že můj skript na rušení buildů v CircleCI nefunguje úplně přesně jak bych potřeboval (build ze staršího commitu zruší build z novějšího, pokud se k tomu dostane dřív) a opravoval jsem to.
- Kamarádka se mi ozvala s tím, že má kurz koučinku a jestli nevymyslíme něco pro lidi v klubu. Seznamoval jsem ji s různými možnostmi.
- Do klubu jsem dal zmínku o tom, že v [Jetveo](https://jetveo.io) hledají dva juniory z Brna, které by zaučili, aby pro klienty pracovali na jejich platformě. Jak takové zaučování vypadá si můžete přečíst [tady](https://jetveo.io/cs/blog/articles/jakub-interview). Kdyžtak se jim ozvěte.
- Dcera měla rok :)
- Na sociální sítě jsem nic nedal.
- Klubu jsem se věnoval hodně, četl, odpovídal. Totéž maily, vyřídil jsem jich minimálně k osmdesáti, zprocesoval jedno stipendium, [doporučil jednu dobročinnou sbírku](https://www.donio.cz/taborprodeti) do pár IT firem, vyřizoval ještě pár věcí pro Pyvec, atd.
- Poprvé v životě jsem jel na Rekole. Osmělil jsem se díky „lítačkovému“ tarifu. První dojmy? Appka plná errorů (kliknu na tlačítko a zobrazí se JSON? oukej...), ale kolo super, jede se na něm pohodlně. Na Žižkově žádná kola nejsou, našel jsem jedno poslední zastrčené, protože Žižkov je kopec a kola jsou všude jinde, především v Karlíně. Jel jsem na Hlavní nádraží, ale u nového zadního vchodu ze Žižkova chybí zóna na vrácení. Chybová hláška v appce, že nemůžu vrátit kolo, mi řekla jen to, že nemůžu vrátit kolo. Nenapsala důvod, takže jsem to zkusil desetkrát na jiném místě a vzdal to. Na supportu mi řekli, že musím nejdřív ručně zamknout kolo. To mi ovšem appka nikde nenapsala a nebylo to intuitivní, vůbec mě to nenapadlo, protože se moje kolo odemklo elektronicky samo skrze tlačítko v appce. Peníze, které mi to strhlo, protože jsem nestihl kolo vrátit včas, mi hned vrátili. Celkové hodnocení: smíšené pocity.
- Během 7 dní od 30.7. do 5.8. jsem při procházkách nachodil 3 km, ujel na kole 8 km. Celkem jsem se hýbal 3 hodiny a zdolal při tom 11 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Tři věci, které bych chtěl zvládnout udělat příště? Stejné jako minule :(

1. Dodělat první verzi zpráv pro onboarding a pustit je do první testovací skupiny lidí.
2. Zpracovat poznámky z hovoru s mentorem a prodiskutovat je s ostatními mentory.
3. Dorazit kapitolu o psychice při změně kariéry do příručky.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Dospělí a ADHD - nemáte ho taky? Snáz se pozná a lidé jsou ochotnější problémy řešit](https://www.mujrozhlas.cz/rapi/view/episode/f54259a8-34cb-39d0-bb61-a47bd7a3f6fe)<br>Hmmm…
- [Gebrian: Zácpy způsobují pohodlní a bezohlední lidé, měli by platit mýtné, nebo neuvěřitelně drahé parkování - Prostor X podcast](https://overcast.fm/+Wv2Sr88zI)<br>Ano.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu jsem použil vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
