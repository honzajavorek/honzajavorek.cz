Title: Týdenní poznámky #104: Všechno možné
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (3.9. — 12.9.) a tak [stejně jako minule]({filename}/2022-09-02_tydenni-poznamky-103-covid-a-spusteni-onboardingu.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Byl to trochu blázinec. Předtím covid, teď jsem zase odjel do Zlína, takže co bylo potřeba v Praze zařídit, to se natěsnalo do toho minulého týdne:

- V pondělí jsem šel natáčet podcast [(re)štarty v IT](https://restarty.dev/), pak jsme s Alicí dali oběd, pak jsem šel k holičce, pak jsem měl pokec u kafe s Šárkou z WebExpa.
- Ve středu jsem se věnoval klubu a sdílel jsem [dotazník](https://bit.ly/3QwBMvu), který jsme spustili spolu s Ataccamou, abychom věděli, jak by měl ideálně vypadat event pro juniory, který se chystáme uspořádat. Pak jsem pracoval na letáčku pro Red Hat, ve čtyři odpoledne jsem natáčel podcast [Street of Code](https://streetofcode.sk/) a potom jsem běžel na Jiřího z Poděbrad na stánek Zelených, pomoct s kampaní. Moc jsem toho ale už nestihl, stánek se spíš už balil.
- Ve čtvrtek jsem se zúčastnil [eventu organizovaného Jeanne Trojan](https://www.linkedin.com/posts/jeannetrojan_community-facetoface-people-activity-6973594677732098049-acIF?utm_source=share&utm_medium=member_desktop). Diskutovali jsme práci z domů, hybridní práci, full remote, apod. Potom jsme šli s děckem na vítání občánků na radnici. Bylo z toho hned několik vtipných momentů. Jeden jsem [rozmázl na Twitteru](https://twitter.com/honzajavorek/status/1567909426186670081).


## Kampaň!

V pátek jsem se opět přihlásil na stánek [Zelených](https://praha3.zeleni.cz/) a večer bylo na Jiřáku vinobraní, takže jsme šli zase tam. Tentokrát jsem tam byl několik hodin a odcházeli jsme až za tmy. Rozdal jsem nějaké ty Zelené noviny a promlouval s lidmi. Máme tam vždycky položenou velkou mapu Prahy 3 a u toho puntíky co se povedlo, co je v procesu, a co plánujeme.

Protože sleduju dění na Praze 3, dokázal jsem se spoustou lidí vést konverzaci o tom, co se kde plánuje, poradit jim, že existuje aplikace [Čistá Trojka](https://www.cistatrojka.cz/), nebo že mají svůj dům přidat do [antigrafitti programu](https://www.praha3.cz/projekty/antigraffiti-program). Hned několik lidí mi řeklo, že nás bude určitě volit.

Jsem rád, že moje osobní kampaň postoupila do další úrovně a po desítkách lidí v mém okolí, které jsem přesvědčil a volili by mě, ale nebydlí na Praze 3, se mi konečně povedlo mluvit i s lidmi, kteří tu bydlí :D Ale taky se mi teda povedlo dlouho mluvit s lidmi, kteří jen přišli na vinobraní a na Praze 3 nebydlí :D


## CoreSkill

V pátek před týdnem jsem se sešel naživo s [Danem](https://coreskill.tech/). Měli jsme čas pokecat o práci, ale i o úplně nesouvisejících věcech. Bavili jsme se o Danově marketingu ([hledá nové klienty](https://twitter.com/coreskilltech/status/1567421934404501505), tak kdo chcete umět frontend, šup za ním!) a myslím, že jsem mu poradil něco, co se mu líbilo. Co se týče JG, řešili jsme zase tipy pro nové členy a vymýšleli, jak by to mohlo ideálně fungovat.

Dal mi kafe a vzájemně jsme se, věřím, nabili trochou energie a přátelstvím. S Danem máme symbiózu, kdy CoreSkill využívá klub jako platformu pro učení a Dan mi tam pomáhá moderovat a radí lidem. Aby to dobře fungovalo, nemůžeme spolu trávit čas jen řešením provozních věcí. Je potřeba se někdy i jen tak sejít, bez agendy, a pokecat o životě, sladit vlny. Bylo to fajn.


## Letáček

Z Red Hatu mě poprosili, zda bych pro [Red Hat Research Day 2022](https://research.redhat.com/red-hat-research-day-europe-2022/) nedodal letáček, kde bude něco o JG. Stačilo PDF, oni by pořešili zbytek.

Vzpomněl jsem si, že hodně lidí tyto věci dělá v [Canvě](https://canva.com/) a že i lidé, kteří maji minimum DTP znalostí, z toho dokážou vyprodukovat obstojné věci. Poprvé jsem se s tím setkal, když v tom myslím [Daria](https://dariagrudzien.com/) kreslila logo pro [CyberMagnolia](https://cybermagnolia.com/). Pak s tím vždy přišel někdo další, naposledy jsem si všiml, že je v tom grafika pro účely kampaně Zelených na Praze 3. Takže jsem to chtěl už delší dobu vyzkoušet.

O víkendu jsem spojil příjemné s užitečným a udělal jeden domácí úkol. Během prvního roku života jsme každý měsíc vyfotili naše dítě. Teď bylo potřeba to poskládat do nějaké koláže. Zkusil jsem Canvu a bylo to za hodinku hotové. Bylo tedy jasné, že letáček vyrobím v tom a taky se tak během týdne stalo. Výsledek [tady](https://www.canva.com/design/DAFLjAmrIxw/-7N1cgk5s8-L9cbV-r1vLQ/view?utm_content=DAFLjAmrIxw&utm_campaign=designshare&utm_medium=link2&utm_source=sharebutton).

Celkově mi práce v Canvě přišla hodně podobná práci v Keynote, kterýžto už dlouho zneužívám na všechno možné, včetně přípravy podkladů pro tisk samolepek. Fajn je, že Canva umožňuje spolupráci více lidí a má hodně šablon a přednastavených nesmyslů. Fajn není, že když Canva zmizí z povrchu zemského, nemám na disku žádný zdrojový soubor pro svůj výrobek.


## Vylepšování zasílání tipů novým členům v klubu

Týden předtím skončil smutnou příhodou o tom, jak jsem se zasekl o limity Discordu. Ty jsem zatím překročil vytvářením několika kategorií se stejným názvem a dál to neřešil. Plánuju kanály postupně mazat, ale zatím to bot neumí.

Zjistil jsem, že Discord [má způsob](https://stackoverflow.com/q/60764755/325365), jak poslat botem zprávu, ve které jsou mentions, a přitom jimi nezpůsobit notifikaci. Což je super. Mnoho tipů pro nováčky v sobě má mentions, ať už přímo na mě, na moderátory i na jiné role. Implementoval jsem to a je to mnohem lepší, když mi nechodí při každém takovém tipu notifikace. Udělal jsem to tak, aby k notifikaci vedly mentions jen onoho nováčka, pro kterého kanál s tipy vznikl. Pokud tedy první tip začíná „Ahoj @franta“, tak taková notifikace přijde, ale jiné ne. Nastavení platí jen pro zprávy poslané botem, takže když mi dá mention člověk, tak mi to přijde.

Optimalizoval jsem, jak se ukládají emoji reakce do databáze. Původně se jen spočítaly pozitivní a negativní reakce a ke zprávám se uložil počet. Pak se speciálně řešily špendlíky (viz dále). Z různých důvodů se mi hodí, abych v databázi měl přehled o všech typech reakcí. Myslel jsem, že je prostě stáhnu a uložím, ale informace o tom, přesně od koho je které emoji, vyžaduje mnoho API callů a trvalo to věčně. Tak jsem zůstal u počítání emoji a konkrétní lidi se řeší jen u špendlíků.

V souvislosti s tím jsem přepracoval špendlíky. Jde o funkci, která v klubu je od pradávna. Když někdo dal ke zprávě v klubu emoji špendlíku, bot mu ji „uložil“ do soukromých zpráv. Původně to fungovalo tak, že když bylo lidí se špendlíkem hodně, zpráva se připíchla v kanálu pro všechny přímo použitím funkce _pin_ na Discordu. Počet lidí, jejichž špendlík je ke globálnímu připnutí potřeba, se počítal jako nějaké procento z celkového počtu členů v klubu. Tento aspekt se ale prakticky nevyužíval, připínajících nikdy nebylo dost a _pin_ na Discordu stejně není něco, co by lidi zas tak moc využívali. Takže jsem celou tuhle věc odstranil. Dokonce jsem to ani nikde neoznamoval, protože myslím, že to nikomu fakt chybět nebude. Špendlíky stále fungují, ale pouze ukládají do soukromých zpráv. Text o připínání pro všechny zmizel a kód, který to obsluhoval, taky, což je pro bota drobná úleva. Celé špendlíky jedou teď skoro 6 minut a potřebuji od základu předělat, jak ten kód funguje, ale na to nemám zrovna teď čas, takže aspoň taková drobná úleva. Opravil jsem při tom ve špendlíkách pár chybek v textech, odkazech na místnosti, na lidi, a tak.

Celou srandu s evidencí emoji reakcí jsem dělal hlavně proto, že nás s Danem napadlo, že lidi si budou muset kliknout, aby dostali další tip. Něco ve smyslu „pokud máš tento tip přečtený a chceš další, použij reakci zaškrtávátka pod zprávou a zítra dostaneš další“. Je to mazané, protože díky tomu vidíme, jestli to lidi čtou a je to nějaká drobná interakce, která lidi do klubu trochu vtahuje. Taky se neposílají zprávy těm, kdo o ně nestojí. Ať už proto, že do klubu jen nakoukli a zase odešli, nebo proto, že by je čtení tipů nebavilo. Kdo vše odškrtá, může nakonec za odměnu dostat i nějakou roli. To by předtím nešlo, protože takovou roli by dostal po nějakém čase každý, ať už by tipy četl, nebo ne. Z tohoto plánu se mi povedlo implementovat odškrtávání, roli žádnou zatím nemám. Ostatně nemám ani dopsány tipy, jsou tam zatím asi jen čtyři nebo kolik.

S jedním členem jsme se o tipech hezky zakecali a přivedl mě na to, že bych měl delší tipy dělit do víc odstavců s nadpisy. Hned jsem existující tipy trochu přepsal a vylepšil.


## Sdílená kola

Během týdne jsem měl několik pochůzek ve větší vzdálenosti, kde nebylo tak dobré spojení MHD a nechtělo se mi to celé jít na Žižkov pěšky, i když většinou pěšky chodím rád. Karlín, náměstí Míru, a tak. Tak jsem vyzkoušel sdílená kola v rámci Lítačky.

Po prvním blbém zážitku s UX u Rekol jsem jim dal zase šanci. Otevřel jsem appku a objevila se čára kam mám jít a že nejbližší kolo je 5min ode mě. Tak jsem tam 5min šel. Na místě se koukám, že tam žádné kolo není. Dívám se znova do aplikace a tam vidím, že mě to neposlalo k nejbližšímu kolu, ale k nejbližšímu stojanu a nejbližší kolo je ve skutečnosti úplně jinde. Poslalo mě to ale do místa, kde byl zaparkovaný NextBike, takže jsem aplikaci zavřel, otevřel NextBike a za chvíli jsem byl doma.

Potom jsem NextBike použil ještě dvakrát a vždy to bylo jednoduché, pohodlné a většinou jsem v blízkosti narazil na nějaké kolo. Půjčení nebo vrácení kola je okamžité. Aplikaci na Rekola si v telefonu pro jistotu nechám, ale po tolika UX failech a po několikáté dobré zkušenosti s NextBikem budu mít asi problém ji otevřít jako první, když se mi zrovna bude hodit kolo. Mají ale lepší košík, z toho NextBikového gumového mi napoprvé málem vypadl noťas.

Sdílená kola jsem doteď vůbec nevyužíval. Zlomil to až ten tarif na Lítačku a musím říct, že je to super. Základem je mít v mobilu připravené ty aplikace k použití a mít tam aplikovanou tu Lítačku, jinak se k tomu nikdy nedokopete. Když si obě nachystáte, že s nimi stačí akorát vyrazit, pak už jen stačí vyskytnout se v situaci, kdy vás čeká delší pěší přesun a říct si - hele a není poblíž nějaké kolo? A šup, mrk do mapy a když je štěstí, za rohem nějaké kolo je a člověk je v destinaci mnohem rychleji. Překvapilo mě, že i docela dlouhé pěší trasy jsem bez větší námahy s kolem překonal za jednotky minut.

Možná ze mě nakonec ještě bude ten militantní městský cyklista, a ne pouze militantní chodec.


## Další poznámky

- V průběhu týdne jsem se věnoval klubu, vítal lidi, odpovídal, dělal review CVčka, koukal na projekty členů klubu, pozval do klubu [Luboše](https://blog.zvestov.cz/), ukecával ho na přednášku o Javě, vyřídil hromady mailů, posunul dál jedno stipendium, a tak dále.
- Konečně jsem přišel na to, jak poslat na Discord zprávu tak, aby se nezobrazil náhled vloženého URL. Není to ani `embed=None`, ani `embeds=[]`, ale je to `suppress=True`. Ty dvě předchozí varianty mi s pycordem dřív fungovaly, o třetí jsem doteď nevěděl. Tak snad na desátý pokus už bude tahle věc fungovat správně.
- Začaly mi sem tam padat nějaké věci okolo stahování nabídek práce. Zatím jsem přidal logování, opravil jednu drobnou chybu s kódováním textu a parsováním HTML a uvidím, kdy se zase nějaká chyba objeví. Snad potom budu mít díky tomu logování víc informací a najdu příčinu problémů.
- Narazil jsem na web s [evropskými alternativami amerických služeb](https://european-alternatives.eu/). Škoda, že když cokoliv z toho použiju a zaplatím za to ze svého podnikatelského účtu, tak mi to zkomplikuje daně. Jsem OSVČ, nejsem plátce DPH a kvůli zbytečné byrokracii nechci být ani identifikovaná osoba, dokud to bude možné. Za tyto služby se platí v řádu stokorun a kvůli tomu se zvýšit byrokracii v minimalistickém podnikání opravdu nevyplatí. Když nakoupím služby u firem z USA, nic z toho řešit nemusím. Ach jo, Evropo!
- Odstranil jsem workaround z nastavení instalace JG pomocí Poetry. Řešil [toto issue](https://github.com/python-poetry/poetry/issues/3336), ale to už zavřeli, tak zkouším, jestli to bude OK. Musel jsem ovšem zajistit, abych měl všude co nejnovější verzi Poetry.
- Opravil jsem kapající kohoutek v kuchyni. Rozebral jsem baterii, našel prasklé těsnění, obul jsem si boty, zašel pěšky pro těsnění do instalatérských potřeb kousek od našeho domu, vrátil se a dodělal to. [Město krátkých vzdáleností!]({filename}/2021-08-28_bez-auta.md) Mám to tady fakt rád.
- Během 10 dní od 3.9. do 12.9. jsem naběhal 8 km, při procházkách nachodil 5 km. Celkem jsem se hýbal 4 hodin a zdolal při tom 13 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Čtyři věci, které bych chtěl zvládnout udělat příště:

1. Pracovat dál na onboardingu nových členů do klubu.
2. Běhat, abych uběhl [Kozojedskou desítku](https://www.facebook.com/events/340873144838343).
3. Ozvat se firmám, které mají prodloužit členství.
4. Plánovat přednášky v klubu.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Když ještě směly děti chodit samy ven, do nejlepší přípravky pro život](https://getpocket.com/redirect?&url=https%3A%2F%2Fwww.voxpot.cz%2Fkdyz-jeste-smely-deti-chodit-samy-ven-do-nejlepsi-pripravky-pro-zivot-2%2F&h=090a678beed4526010f65348d1f8d941a97afc1531b6f05b3b61237f801182c9)<br>Konečně článek, který se tomuto věnuje a zároveň to není naivně-nostalgický žvást.
- [The real story behind Piastri’s F1 move to McLaren](https://getpocket.com/redirect?&url=https%3A%2F%2Fwww.autosport.com%2Ff1%2Fnews%2Fthe-real-story-behind-piastris-f1-move-to-mclaren%2F10363197%2F&h=9d3d712fd31a0890de71d6b90ecf848d93a503bc0b2a3890f13cabfa1b7e0fc9)<br>Jak přesně to celé bylo s aférou kolem nástupu Oscara Piastriho do McLarenu.
- [No Sex for You](https://getpocket.com/redirect?&url=https%3A%2F%2Fseznam-zpravy.t.mailkit.eu%2Fmc%2FVVQWVPCW%2FYDOBEPEBMFPCIFRZPL%2FCCUUWIPCEWC&h=c2ddd0a1cd894d9ee264aa99112fe51eb0f46a3098fbaae39afb83b35bb4fc75)<br>„Meta’s chief technology officer has indicated the company’s intention to protect its users from all problematic content by implementing “almost Disney levels of safety.” Facebook, as Cole points out, has long been an anti-sex environment, banning sexual content by algorithmic fiat. It’s also what makes Facebook so deadly boring for younger adults: the aging social media site is imbued with a false, sex-free wholesomeness, mixed in with bigoted aunts and QAnon posts.“
- [How car culture colonised our thinking – and our language](https://getpocket.com/redirect?&url=https%3A%2F%2Fwww.theguardian.com%2Fenvironment%2Fbike-blog%2F2022%2Faug%2F31%2Fhow-car-culture-colonised-our-thinking-and-our-language&h=ef4d8023f4b6a40949d85a63d1c562e0a2be3c39fb9d0b2ed34a66bc7d6cef8e)<br>„What you see is that the 25% who use cars most are responsible for two-thirds of motor traffic in the city. So now we can have a meaningful discussion: should the local authority be making things easier for them? Or doing more for the other 75% who use cars less often or very little, and taking more account of their wishes in decisions affecting the city?“
- [Gradually, then Suddenly](https://getpocket.com/redirect?&url=https%3A%2F%2Fsamf.substack.com%2Fp%2Fgradually-then-suddenly%3Fs%3Dr&h=bb5a38a4710505ce05ca1ea04e0183352ddd24c402fc95b0f2c0ff2b924268aa)<br>Komentář k aktuální situaci na Ukrajině.
- [EU moving closer to Facebook ban](https://getpocket.com/redirect?&url=https%3A%2F%2Fwww.simpleanalytics.com%2Fblog%2Feu-moving-closer-to-facebook-ban&h=1bdc274a32cea42da0def181872d89f2155d7ca02f0f3a582fc277e8c1e0469c)<br>Situace s nemožností Facebooku a Googlu operovat v EU se přiostřuje.
- [Jan Žižka v novém filmu není Čech a vlastenec. Jak to stráví zdejší publikum?](https://getpocket.com/redirect?&url=https%3A%2F%2Fwww.kinobox.cz%2Fclanek%2F22613-jan-zizka-vnovem-filmu-neni-cech-a-vlastenec-jak-to-stravi-zdejsi-publikum&h=b87dd28d996e1a82e50f1b1f7856503368b1af63166833be0975c8be7a625d92)<br>Zajímavý komentář k novému filmu.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
