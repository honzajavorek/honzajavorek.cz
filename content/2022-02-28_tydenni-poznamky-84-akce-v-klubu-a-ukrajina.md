Title: Týdenní poznámky #84: Akce v klubu a Ukrajina
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (22.2. — 28.2.) a tak [stejně jako minule]({filename}/2022-02-21_tydenni-poznamky-83-faktury-firmam.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Týden to byl hektický a mám z něj pocit, že jsem vlastně nic udělat nezvládl. Jak jsem psal minule, doma jsme se dohodli, že když bude večer přednáška v klubu, nebudu pracovat ráno. To jsem dodržel a zrovna byla akce v klubu v úterý i středu. Oba dny jsem ale po obědě, než se akce konala, nedokázal příliš nastartovat produktivitu a mám dojem, že jsem toho reálně zas tolik udělat nezvládl. Je otázka, zda tento formát bude fungovat do budoucna nějak lépe. Teď bylo všeho nějak moc, tak si dávám pauzu i od akcí v klubu, další bude až téměř za měsíc.

V druhé půlce týdne, kdy jsem si myslel, že tedy „už konečně něco udělám“, najel Putin tankama na Ukrajinu a od té doby akorát obsesivně čtu Twitter a [online zpravodajství na Rozhlasu](https://www.irozhlas.cz/valka-ukrajina-rusko-online). S koncem týdne jsem nebyl schopný ani číst klub, [všechno šlo nějak stranou](https://twitter.com/dorrismccomics/status/797088518354898944). Až dnes, v pondělí, jsem se dokázal trochu vrátit ke svým povinnostem.

## Přednáška o duševním zdraví

[Nela Slezáková](https://www.nelaprovazi.cz/) měla v klubu přednášku o duševním zdraví během změny kariéry. Myslím, že to proběhlo skvěle. Využili jsme opět trik se „zrcadlem“, abychom obešli limit na videohovory na Discordu. A bylo to potřeba, nakonec přišlo víc než 25 lidí!

Malý zásek nastal v tom, že jsem sice kvůli triku se „zrcadlem“ upravil hlasové kanály na Discordu pro konání přednášek a udělal na to dedikovaný kanál, ale nezměnil jsem podle toho bota. Ten při oznámení přednášky lidi směroval do původního kanálu. Založil pro původní kanál i Discord Scheduled Event a já jej na začátku přednášky odstartoval (všem přihlášeným lidem přijde notifikace a mohou na jeden klik jít do vybrané hlasového kanálu). Takže pokud lidé šli nejintuitivnější cestou a následovali bota a Discord, skončili ve špatném kanálu. Chvíli tam hlídkoval Dan a lidem říkal, ať se přesunou, dělal „vyhazovače“. Pak jsme zjistili, že jako moderátoři můžeme lidi rovnou ručně přesouvat. Bohužel ve Scheduled Eventu už to nešlo změnit, protože už byl odstartovaný. Zase kdybych jej zrušil, tak ztratím ty přihlášené lidi, kterým přišla notifikace. No trochu chaos, ale průběh přednášky to nenarušilo, zvládli jsme lidi posílat na správné místo. A zase jsme se naučili nové věci. Třeba že jde lidi přesouvat mezi hlasovými kanály i jen tažením myši. Někdy není špatné, že Discord vznikl pro náctileté hráče počítačových her :D Bota jsem po přednášce opravil, aby vše dělal pro nově vzniklý kanál dedikovaný na přednášky.

Blbé taky je, že OBS, kterým přednášku nahrávám, Discord, nebo internet, prostě něco po cestě nějak nestíhá obraz a v záznamu je člověk ze zrcadla hodně sekaný. Nevím, jestli to tak bylo naživo, ale myslím, že ne. Musel bych na to dávat vyloženě pozor, ale na tom záznamu se to seká tak moc, že bych si toho asi všiml.

Nela tedy přetočila aspoň úvod přednášky, který byl s kamerou. Nahodil jsem to do iMovie a nastříhal. Vůbec tomu nerozumím, ale bylo to fakt jednoduché, jen jsem tam natáhl tři věci myší a připadal jsem si jak Spielberg, hned tam byly přechody a dokonce proužek s nějakým textem, apod.

Stříhat tímhle způsobem jiné záznamy ale neplánuji. Tento záznam má výjimku, protože ho s Nelou plánujeme uveřejnit úplně a dát dokonce na web JG. _Stay tuned._ Zatím je ale venku jen verze pro lidi v klubu.

## Představení Jetveo

Na další den jsme naplánovali představení [Jetveo](https://jetveo.io/), o které byl v klubu zájem. Kluci z Jetveo si to pěkně připravili a připojili se v šest na Discord, ale pak dlouho nikdo nepřicházel, což bylo trochu trapné. Akorát se lidi omlouvali, že to nestíhají.

Už jsme mysleli, že to zrušíme a přesuneme na jindy, ale nakonec se skupinka asi pěti lidí nasbírala, představení jsme udělali, nakonec padly i dotazy a myslím, že to dopadlo dobře.

Jetveo chce hlavně zpětnou vazbu na platformu a onboarding do ní, takže jsme udělali i záznam toho dema, členové jej mají k dispozici a uvidíme, jestli se nám pak podaří posbírat nějaký feedback, až si to zájemci pustí a třeba si i vyzkouší na platformě něco rozjet.

Teď ale všechno převálcoval válečný konflikt, takže uvidíme, kdy bude mít smysl se k tomu zase vrátit a lidem to třeba připomenout a feedback začít sbírat.

## Sociální sítě

Propagoval jsem ještě trochu na některých FB skupinách [díl podcastu s yablkem](https://junior.guru/podcast/). Ještě než začal blázinec s Ukrajinou, propagoval jsem taky [WordCamp](https://prague.wordcamp.org/), který se konal v sobotu. Od té doby jsem nic nepropagoval, protože mi to přišlo jednak mimo, jednak zbytečné. Nikoho teď nezajímá, že JG má nového sponzora. Mě se ani nechce teď takové posty psát a stejně by zapadly.

Kdo na to má sílu, plní svoje sociální sítě tipy jak pomoci Ukrajině. Já jsem se rozhodl, že budou moje sociální sítě prostě mlčet, protože je to ta druhá nejlepší věc, kterou můžu v tuto chvíli udělat. Nemám dojem, že bych mohl sám nějak moc přišpět tím, že budu sdílet informace, přijde mi, že informace už jsou všude kolem mě dostupné a nevěřím, že mám ve svých kruzích někoho, kdo k nim přístup nemá.

Také nejsem velkým fanouškem pomáhání skrze barvičky a vlaječky, takže ač při čtení zpráv dýchám pro Ukrajinu, nemám moc chuť si někde něco přebarvovat. Ostatně, nový design JG už ve žluto-modré stejně je :)

## Předělávání toho, jak fungují skripty

Pokročil jsem zase trochu co se týče přepracovávání bota na stahování a třídění pracovních nabídek. Zjistil jsem, že aby mohly věci jet správně vedle sebe a za sebou na CI, v různých „množinách“, potřeboval bych už něco lepšího, než spouštět skripty přes `Makefile` a `python -m ...` apod. Způsob, jak to fungovalo doteď, byl jednoduchý, dřevní, občas otravný, ale zatím dostačující. Teď už ale dostačující nebyl.

Nejsem nadšený, že jsem musel v rámci už tak velkého předělávání věcí rozšťourat a předělat další věc. Ale součástí nového systému pro stahování nabídek práce je už přímo to, že pojedou na CI paralelně scrapery a další věci a že potom tam bude něco, co poběží až dvě tyhle paralelní věci skončí, atd. Organizovat takovou věc starým způsobem už prostě nebylo možné, resp. dalo by mi to dost práce a stejně by to byl binec.

Zkusil jsem tedy [Invoke](https://www.pyinvoke.org/), který jsem nikdy nepoužíval, ale už párkrát jsem na něj narazil jako na řešení, jak si v Pythonu takové věci organizovat. Chvíli mi trvalo, než jsem se naučil to používat, je to občas trochu zběsilé DSL spoléhající se implicitně na názvy proměnných apod., což je někdy na palici, ale pořád je to asi lepší, než cokoliv bych vyrobil sám.

Přesunul jsem na to všechno z `Makefile` a zároveň si v tom začal organizovat i jednotlivé skripty z části JG, která zodpovídá za stahování dat, postování na Discord apod., které říkám „sync“ a jejíž součástí stahování a třídění nabídek práce je.

Vrazil jsem do toho i pytest a to dokonce způsobem, který využije už rozjetý Python proces (import a spuštění pytestu jako knihovny) a nespouští nový subproces. Tuto optimalizaci bude možné teď provést i s dalšími věcmi, které na projektu mám, což je fajn.

K tomu se mi povedlo ještě zase trochu přeházet vidlema nějaké soubory a funkce kolem měření délky trvání skriptů nebo logování.


## Další poznámky

- Domlouval jsem příští přednášku v klubu. Bude o cestování při práci a digitálním nomádství a bude zhruba za měsíc.
- Řešil jsem fakturu pro jednu firmu. Taky jsem řešil vyplňování formulářů do jejich evidence dodavatelů. Samozřejmě klasické problémy, jako například povinné pole pro DIČ (přitom nejsem plátcem daně), ale jsem už _battle-tested_, takže jsem to zvládl za 30 minut (hlavně kopírováním všech údajů ze systému pro dodavatele, do kterého jsem se musel registrovat pro jinou firmu) a na maily o tom, že jsem zadal neplatný DIČ, už odpovídám skoro poslepu.
- Memberful mají novou fičuru, [věrnostní program pro členy](https://memberful.com/blog/member-referrals/). Zajímavé, možná využiju!
- V klubu se řešily startupy, mzda na inzerátech, hardware při nástupu do firmy, pracovní stoly, pohovory, duševní zdraví během sledování válečného konfliktu. Já jsem dnes ještě prošel všechno v klubu a všude odpověděl, uvítal nové lidi, zkusil trochu rozdmýchat po děsivém víkendu diskuze o juniorních tématech a jednomu juniorovi jsem dal hloubkový feedback na osobní web a CVčko.
- V rámci čirého eskapismu jsem po nocích hrál [0 A.D.](https://play0ad.com/). Dal jsem si obtížnost na medium a nebyl jsem schopen počítač porazit ani na desátý pokus. Takže pak jsem přestal hrát a místo toho sledoval YouTube videa o tom, jak se to hraje, nebo jak to hraje někdo jiný. Zjistil jsem, že mě to baví skoro víc než to hraní, ale připadám si u toho divně. Pak jsem si ale uvědomil, celé sledování sportu je založeno na stejném principu (lidi baví dívat se na někoho, kdo umí sportovat lépe než oni a samotný sport vůbec nevykonávají) a hned mi bylo líp. Ale věřím, že to překonám a brzo si zase místo sledování YouTube i zahraju :D
- Odnesl jsem nějaké tašky s věcmi do nejbližší sbírky pro Ukrajinu. Původně jsme se ženou vtipkovali, že darujeme svetr, který sice už dlouho nenosím, ale ke kterému mám citový vztah a proto jsem ho nikomu nedokázal jen tak dát nebo jej jinak vyřadit. Ve výsledku jsme ale doma našli snad 6 tašek užitečných věcí, které by šlo darovat. Nesli jsme to do sbírky zaměřené vyloženě na matky s dětmi, takže měli velkou radost hlavně z dětského oblečení, dudlíků, apod.
- Napsal jsem daňařovi, abychom začali připravovat podklady pro daňové přiznání. Minule jsem podklady sbíral několik hodin (např. potvrzení o darech) a on z nich použil malý zlomek s tím, že už s tím to šlo na nula daní a do mínusu to jít nemůže :D Tak letos jsem pojal jinou strategii. Nastínil jsem mu čísla a co dělám a ať napíše, co si myslí, že bude mít smysl mu v podkladech dodat :D
- Během 7 dní od 22.2. do 28.2. jsem při procházkách nachodil 15 km. Celkem jsem se hýbal 8 hodin a zdolal při tom 15 kilometrů.
- Aktuální finanční výsledky, návštěvnost a další čísla k JG [mám přímo na webu](https://junior.guru/open/).


## Co plánuji

Tři věci, které bych chtěl zvládnout udělat příště:

1. Pracovat dál na botovi, který stahuje a třídí pracovní nabídky.
2. Vyúčtovat studenty jedné vzdělávací agentuře, která mi je posílá do klubu.
3. Vytvořit formulář na žádost o stipendium na členství v klubu.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Pokud Biden neříká o Rusku pravdu, dozvíme se to. Putinovy lži ale nikdo nehlídá](https://nazory.aktualne.cz/komentare/new-york-times/r~30d496ea8fe211eca9b1ac1f6b220ee8/)<br>Komentář o tom, jak i Bílý dům může vypouštět účelové informace, ale na rozdíl od Putina pak dostane přes prsty od svobodných médií.
- [Ukrajina mezi „šílenstvím“ Ruska a „hysterií“ Západu. Pohled zpravodaje listu Guardian z Kyjeva](https://overcast.fm/+RZMi-r8VU)<br>Pěkný komentář k aktuálnímu dění na Ukrajině.
- [Propad českého hokeje? ‚Stále se hraje na dvě brány, ale je to jiný hokej než v Naganu,‘ připomíná reportér](https://overcast.fm/+RZMidsF3M)<br>Rozbor toho, proč český hokej dosáhl svého „dna“, jak to nedávno trefně pojmenoval novinář Radek Wiglasz na svém osobním Twitteru.

<small>Není to vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
