Title: Pracuj s námi
Date: 2018-03-21 17:00:00
Lang: cs


Pracuji pro [Apiary](https://apiary.io/), což je bývalý český startup. Vytváříme nástroje pro návrh webových API. Píšu bývalý, protože jsme [startup prodali](https://byznys.ihned.cz/c1-65593630-oracle-kupuje-za-miliardy-korun-cesky-start-up-apiary-zakladatele-ve-firme-zustavaji). Původní tým ale zůstává a naopak by potřeboval doplnit. Jako startup jsme stále balancovali na hraně možností, sháněli investice, cíle se měnily z měsíce na měsíc. Plout pod [Larryho](https://en.wikipedia.org/wiki/Larry_Ellison) [plachtami](https://duckduckgo.com/?q=oracle+yacht&t=ffab&iar=images&iax=images&ia=images) sice taky přináší výzvy, ale v zásadě máme konečně možnost nabrat lidi, opravit co je rozbité, a vytvořit vše, co jsme si kdy vysnili.

V Apiary vedu malý tým, který zodpovídá za všechny nástroje kolem testování API. Jedním z nich je třeba [Dredd](https://github.com/apiaryio/dredd) s více jak 2000 [hvězdičkami na GitHubu](https://github.com/thepracticaldev/orly-full-res/blob/master/choosingbasedongithubstars-big.png). Snažíme se být [Open Source](https://opensource.guide/) _first_, testovat jak se má, psát dokumentaci jak se má.

Máme velké plány, které ovšem ve dvou nezvládneme. A protože jde nejen o nástroje do terminálu, ale i o webové aplikace, které poběží uživatelům pod rukama přímo na apiary.io, v současném složení týmu to nezvládneme už vůbec. Zatímco [Michal](https://github.com/michalholasek) je renesanční osobnost a všeumětel (tedy _full stack_), tak já, jakožto [přeběhlík z Pythonu]({filename}2014-05-29_proc-python.md) do Node.js, jsem na frontend úplný lempl.

![Honza a Michal]({static}/images/sjs-2017.png)

## Koho hledáme?

**Hledáme:** frontend, nejlíp React, spíše zkušenější, full time, spíš Praha<br>
**Plný popis:** [tady na LinkedIn][linkedin] (to jsme napsali spolu s Michalem, není to někde z hlubin HR)

Máte-li otázky, klidně pište přímo nám dvěma. Jinak prosím rovnou Monice na [monika.mikesova@oracle.com](mailto:monika.mikesova@oracle.com).

## Výjevy ze života Apiary

Nebudu nic zastírat, jsme startup, který koupila korporace. Každý startup je jiný, každá korporace, každá akvizice. Nikdo kromě nás nemá jasnou představu o tom, jak to ve skutečnosti dopadlo, takže mohou kolovat nejrůznější předsudky a mýty. Proto poskytuji následující _nakoukání do Apiary kultůry_:

![Investice]({static}/images/putin.jpg)
Už v dobách před akvizicí jsme byli známý český startup. Díky investicím jsme se dokonce dostali na hlavní stránku novin, spolu s Putinem v ponorce. Kdo z vás to má?

![Praha]({static}/images/prg-office.jpg)
Ač jsme nyní součástí Oracle, který v Praze sídlí v Jinonicích, zatím nám zůstávají [kanceláře v pražském Karlíně navržené majo architekty](https://www.archiweb.cz/b/kancelare-apiary). Nemáme open space.

![Karlín]({static}/images/vzduch-ze-slaniny.jpg)
Karlín je v centru města a v centru dění. Navíc je to skvělá pozorovatelna pražské [gentrifikace](https://cs.wikipedia.org/wiki/Gentrifikace). Každý týden nová restaurace, bistro, specializovaný obchůdek. Při čtení jídelních lístků můžete přemýšlet nad tím, co je ještě hipsterské a co už snobské.

![Meetup]({static}/images/apiary-meetup.jpg)
V kancelářích máme prostor pro meetupy. Kromě toho, že pořádáme vlastní [Hive Talks](https://www.meetup.com/apiaryio/), hostíme občas i nějaké jiné srazy (na fotce [Symfonisti](https://pehapkari.cz/)) a pravidelně u nás něco pořádá i Python komunita - hlavně [PyWorking](https://pyworking.cz/) a [PyLadies](http://pyladies.cz/).

![Review]({static}/images/wtf-review.jpg)
V Apiary samozřejmě poctivě dodržujeme všechno, o čem tak zapáleně píšu tady na blogu. Třeba na této fotce můžete vidět důkaz, jak příkladně následujeme rady z [článku o code review]({filename}2017-11-05_code-review.md).

![Soužití]({static}/images/ora.png)
Byrokracie v Oracle nějaká je, ale upřímně, ta nejotravnější je spíš kvůli českým zákonům, než že by si ji vymyslela firma sama. Je potřeba mít smysl pro meta humor a umět se nad určité věci povznést. Výhodou je, že vše co potřebujete je automatizované a můžete to někde samoobslužně naklikat. Nevýhodou je, že většinou nevíte kde. Budujeme si dokumentaci.<br>_Vlevo - reálný, psychedelický Oracle swag. Vpravo - moje výplatnice po tom, co jsem neuváženě žertoval s interními systémy._

![SF]({static}/images/sf-office.jpg)
Už v Apiary jsme lítali do San Francisca na zkušenou. Toto se s Oracle moc nezměnilo. Co se změnilo, jsou výhledy. Místo kanceláře v SoMa máme nyní část patra ve Financial District. Ano, přesně tak. To, co do fotky zasahuje zleva, je [Transamerica Pyramid](https://en.wikipedia.org/wiki/Transamerica_Pyramid).

![Slack]({static}/images/slack-ora.png)
Když jsem na [PyCon SK 2017](https://2017.pycon.sk/) říkal, že se pokusíme korporaci změnit zevnitř a něco ji naučit, smáli se mi. Nyní máme podíl třeba na tom, že Oracle začal používat Slack. Koupili nás i proto, aby se uměli změnit. Novoty někdy trvají a bolí, ale mají podporu shora.

![People of Apiary]({static}/images/people-of-apiary.jpg)
Apiary vzniklo jako startup s mezinárodními ambicemi. Proto se u nás velmi brzy plně přešlo na psanou i mluvenou angličtinu. Náš tým je smíšený kolektiv, v němž najdete [mladé i starší]({filename}2017-01-11_mlady-kolektiv.md), ženy i muže, domácí i zahraniční.

![Čaj, káva]({static}/images/tea-coffee.jpg)
Se smíšeným kolektivem se pojí i nulová diskriminace víry. Jsme schopni mezi sebe přijmout kohokoliv - jak roztěkané kávové fundamentalisty, tak zenově vyklidněné milovníky čaje. Jen tedy musí být váš čaj dostatečně temný.

![Chemex a štrůdl]({static}/images/chemex-strudl.jpg)
Čaj a káva jsou u nás nekompromisní. Staré Pu-erhy, Chemex, V60, pákové [Londinium](https://londiniumespresso.com/). Na začátku se smějete a dál pijete svou Jemču nebo Nescafé, ale za měsíc děláte totéž. Kolemjdoucí občas tahají za dveře a ptají se, zda nejsme kavárna.

![Vlaječky]({static}/images/vlajecky.jpg)
Neztrácíme smysl pro humor. [Tomáš](https://github.com/tjerabek) je velkým fanouškem skandinávských zemí. Když jsem byl v Dánsku, chtěl jsem mu něco přivézt. Jenže v Dánsku žádné zajímavé suvenýry nejsou. Všude byly akorát ty jejich vlajky&hellip;

Takže ještě jednou:

**Hledáme:** frontend, nejlíp React, spíše zkušenější, full time, spíš Praha<br>
**Plný popis:** [tady na LinkedIn][linkedin]<br>
**Pište na:** [monika.mikesova@oracle.com](mailto:monika.mikesova@oracle.com)


[linkedin]: https://www.linkedin.com/jobs/cap/view/569580498/?pathWildcard=569580498&trk=job_capjs
