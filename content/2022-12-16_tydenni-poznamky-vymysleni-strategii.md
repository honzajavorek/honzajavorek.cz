Title: Týdenní poznámky: Vymýšlení strategií
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky, junior.guru
Telegram-Comments: https://t.me/honzajavorekcz/49


Utekl zas nějaký ten týden (9. 12. až 16. 12.) a tak [stejně jako minule]({filename}/2022-12-09_tydenni-poznamky-mentalni-a-digitalni-uklid.md) sepisuji, co jsem dělal a co jsem se naučil.
Tvořím [junior.guru](https://junior.guru/) a nemám šéfa, kterému bych reportoval každý svůj krok, ale mám [klub](https://junior.guru/club/) a členy by mohlo zajímat, co dělám.
Psaní poznámek mi taky pomáhá nezbláznit se a nepropadat pocitu, že je konec týdne a já jsem nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


Měl jsem v plánu vymyslet a sepsat strategii na sociální sítě a celkovou strategii na rok 2023.
Tu marketingovou jsem vymyslel a sepsal: [Moje nová strategie na sociální sítě]({filename}2022-12-15_moje-nova-strategie-na-socialni-site.md).

Mohl jsem to vydat jen jako seznam chystaných změn, ale cílem bylo uveřejnit i „proč“.
No a když sepisuji své hluboké myšlenky, tak je z toho vždy dlouhý článek, který píšu několik dní.

Článek s marketingovou strategií a i tyto poznámky zkouším psát novou metodou.
Zkouším [Writing one sentence per line](https://sive.rs/1s), tedy psaní každé věty na nový řádek.
Ve zdrojovém Markdownu, výsledný publikovaný článek má věty normálně.
Opravdu to vede k úplně jinému psaní a přemýšlení nad textem.
Jestli je výsledek čtivější, to ale neposoudím.
Rozhodně to nevypadá, že by mě to nutilo psát texty kratší.

Tu celkovou strategii jsem zatím jen vymýšlel.
Taky jsem chtěl shánět vánoční dárky.
To se mi spíš nedařilo.

Plánoval jsem číst Four Thousand Weeks, ale nečetl jsem to.
Místo toho jsem se totiž ponořil do [SvýmPánem.cz](https://www.svympanem.cz/).
Četl jsem to ve volných chvílích v průběhu celého týdne a až včera jsem to dorazil.
Přišlo mi to dost užitečné a chtěl jsem si to projít, než začnu sepisovat ty strategie.


## Podcasty

Vyšel se mnou [rozhovor na (re)štarty v IT](https://restarty.dev/epizody/2022/honza-javorek-kazdy-moze-programovat/).
A lidem se to líbí!

> Naprosto skvělej rozhovor 🙂 vlastně jsem nikdy snad neslyšel od nikoho v podcastu celý jeho IT příběh a myšlenky a dost mě to bavilo 😄 Tak třeba mě v důchodu taky někdo pozve a budu moci vyprávět, jak jsem se k IT dostal 😄 😄
>
> — Vojta Mádr

Nebo:

> Libový rozhovor. Honza mi vždycky připadal jako zajímavý člověk a víc jsem se o něm dozvěděl a ve spoustě věcech se potkal. Nevím, jestli bych měl stejný dojem u jiných lidí, ale tady jsem byl fakt rád, že dostal tolik (neomezeně) prostoru, prakticky všechno mi přišlo zajímavé a celkově super zážitek!
>
> — Matěj, vlastními slovy: 33letý týpek prvním rokem na pozici juniorního Java vývojáře

Z ohlasů mám velkou radost!

![Snímek obrazovky, (re)štarty v IT]({static}/images/screenshot-2022-12-16-at-15-52-14-honza-javorek-kazdy-moze-programovat.png){: .img-thumbnail }

Taky tento týden vyšla nová epizoda našeho podcastu: [Lukáš Konarovský (Fakturoid) o podnikání, třeba i v IT](https://junior.guru/podcast/)
Ještě si ho musím pustit, ale už teď se na něj těším.

![Snímek obrazovky, nová epizoda Junior Guru podcastu]({static}/images/screenshot-2022-12-16-at-15-53-11.png){: .img-thumbnail }


## Zdražení klubu

Držel jsem to, jak nejdéle to šlo, ale přišla chvíle, kdy zdražím klub.
Firmám jsem zdražil už v září, pro členy klubu nastavím novou cenu od 1. ledna.

Náklady se mi zvyšují a zároveň mám pocit, že klub se pomalu stává nejlevnější věcí na zeměkouli.
Aktuálně stojí měsíčně jako dvě kostky másla, ačkoliv poskytuje ohromnou hodnotu a je tady nespočet „funkcí“, které by jinde stály tisíce (kariérové poradenství, CVčka, 1:1 mentoring, apod.).

Novou cenu ještě nemám vymyšlenou.
Stále je cílem poskytnout něco dostupného.
Stipendium je funkční a kdo na to mít nebude, může si o něj na webu zažádat a bude mít klub na rok zdarma.
O to je pro mě rozhodování jednodušší.

Otevřel jsem v klubu diskuzi o ceně.
Spotify (písničky) je [za 145 Kč](https://www.spotify.com/cz/premium/), Zelenka (novinář) stojí [119 Kč měsíčně](https://mimo-agendu.ghost.io/), Zelení (členství ve straně) [125 Kč měsíčně](https://pridejtese.zeleni.cz/).
Klub (kompletní support při změně kariéry) je za 109 Kč.

![Aktuální ceny členství v klubu]({static}/images/screenshot-2022-12-16-at-15-55-51.png)

Zatím se shodujeme, že do 200 Kč měsíčně by to bylo pro lidi v pohodě.
Tak nějak jsem nad tím uvažoval i já.
Lidi to spíš podporují, než že by protestovali.

Někdo navrhoval, že by mohly být v klubu různě drahé tarify, s nimiž by šlo využívat různé části Discordu, nebo některé jen číst.
To je díky Memberful překvapivě jednoduché zrealizovat, ale já jsem zatím dost pevně přesvědčený, že je to pandořina skříňka, kterou nechci otevírat.

Také jsem uvažoval, jestli nezrušit roční předplatné.
Cílem by bylo především zjednodušit ceník.
Promyšlené to ale zatím moc nemám.
Také by se dalo zavést měsíční předplatné za dobrovolnou cenu pro ty, kdo by mě chtěli extra podpořit.

Stávající členové to ví první a mají možnost o tom jednak diskutovat, jednak si do konce roku nakoupit členství na rok dopředu za stávající cenu.
Jestli jim aktuální cenu podržím o něco déle, záleží dost na tom, jak složité by to bylo v Memberful udělat.

Cenu doladím nějak přes Vánoce.
Chci se ještě přesně podívat, kolik mě stojí každá platba na poplatcích.
Taky si chceme s investorkou během svátků spočítat rodinné finance.
Samotná změna bude pak dost rychlý proces.
Nemyslím si, že je potřeba ji nějak speciálně oznamovat veřejnosti, důležité bylo oznámit to členům.


## Další

-   Nainstaloval jsem si novou [CircleCI extension do VS Code](https://marketplace.visualstudio.com/items?itemName=circleci.circleci).
    A je celkem užitečná!
    Napovídá při psaní konfigurace, hlídá verze orbů, dává mi postranní panel s přehledem buildů.
-   Řešil jsem, že odkaz na článek se sice pošle na Telegram, ale pak se nepovede uložit zpětný odkaz zpět na blog.
    To znamená, že se nezobrazí komentáře, dokud to ručně neopravím.
    Je to [tímhle](https://github.com/EndBug/add-and-commit#the-commit-from-the-action-is-not-triggering-ci), ale řešení, které je tam popsáno, mi zatím nefunguje.
    Používám PAT, nicméně [commit pro komentáře k článku o marketingu](https://github.com/honzajavorek/honzajavorek.cz/commit/742f969f9a34d8838a0e82d2ab8e48bcd9eb5c12) stejně CI nespustil a nevyvolal nové zbuildění blogu.
    Mentální poznámku, že to mám dořešit, mám [zde](https://github.com/honzajavorek/honzajavorek.cz/issues/219).
-   Byl jsem na historicky prvním koncertu dua MAD, jehož polovinu tvoří můj dobrý kamarád Míla.
    Moc pěkný zážitek!
    Silný.
    Téměř dvoudenní.
-   Investorka mi řekla, že jsem možná neměl rušit sociální sítě, dokud nemám rozjetý funkční newsletter, kam by se lidi přesunuli.
    Jsem si toho vědom, ale už jsem to prostě fakt chtěl mít vyřešené a uzavřené.
    Chtěl jsem to už pustit z hlavy.
    Na posílání e-mailem pracuju.
    Čest všem, kdo si to tady najdou i bez toho!
-   Volal jsem si s Marianem z Engeta a připravovali jsme jeden společný projekt.
    Bylo to milé a produktivní.
    O tomto projektu už jsem informoval členy klubu a ti do něj přispěli svými nápady.
-   Řešil jsem s daňařem paušály, identifikovanou osobu a [příspěvek na bydlení](https://www.mpsv.cz/-/prispevek-na-bydleni).
    Aby si mohla o příspěvek zažádat OSVČ, potřebuje asi 200 papírů a potvrzení.
    V rámci terapie jsem si přečetl [Pod čarou o nesrozumitelné byrokratické komunikaci](https://seznam-zpravy.u.mailkit.eu/mc/VVCVVPEP/ABODXQDXAGSNVGLJUP/CVLCWVLULEP).
-   Opravil jsem blog tak, abych mohl používat drafty (rozepsané články) a schované články.
    Pelican [takové věci umí](https://docs.getpelican.com/en/latest/content.html#publishing-drafts), ale můj vlastní kód a moje pluginy s tím nepočítaly.
-   Psal jsem si s podporou na MailChimpu a zjistil jsem, že RSS-to-email mají, ale pro nové uživatele to mají schované.
    Zapli mi to prý.
    Neměl jsem čas to zatím dál zkoumat.
    Ptal jsem se, jestli to teda plánují do budoucna nějak podporovat, ale na to odpověděli neurčitě.
-   V rámci úklidu ve svém digitálním životě jsem [odstoupil](https://github.com/Frozen-Flask/Frozen-Flask/pull/128) jako open source maintainer projektu Frozen-Flask.
    Procházel jsem issues i na svém blogu a mnoho jsem jich [pozavíral](https://github.com/honzajavorek/honzajavorek.cz/issues/8#issuecomment-1344789047) s tím, že je nikdy neudělám.
    Archivoval jsem na GitHubu hned dva své projekty: [tipi](https://github.com/honzajavorek/tipi) a [pocket-recommendations](https://github.com/honzajavorek/pocket-recommendations)
-   Vyzdobili jsme byt větvemi a baňkami.
-   Složil jsem IKEA skříňku na hračky a protřídili jsme hračky.
-   Odpovídání v klubu, e-maily, [Pyvec Slack](https://docs.pyvec.org/operations/support.html#sit-kontaktu), atd.
    Upgradování závislostí na vlastních i Pyvec projektech (zpracovávání Pull Requestů, které průběžně posílá Dependabot).
-   Během 8 dní od 9. 12. do 16. 12. jsem naběhal 9 km. Celkem jsem se hýbal 1 hodinu a zdolal při tom 9 kilometrů.
-   Finanční výsledky, návštěvnost a další čísla k JG [mám přímo na webu](https://junior.guru/open/).
    Aktuální nabídky práce pro juniory: [Processand](https://junior.guru/jobs/dbbb7bf406b3c33aeba36cae817919d44bfb368a08fb1b4899dba130/), [Red Hat](https://junior.guru/jobs/34fa3ec07892dd3ff64458e2ccbf12578e00860483427e9e7c4847bc/)


<div class="alert alert-warning" role="alert" markdown="1">
**Okénko duševního zdraví.**
Máte dojem, že na rozdíl ode mně nic nestíháte?
Buďte v klidu, [není to závod]({filename}2020-06-04_neni-to-zavod.md)!
</div>


## Plánuji

1.  Vydám na blogu strategii na rok 2023.
    Nebude to nic světoborného, prostě se jen zamyslím a sepíšu si, na co se chci v různých oblastech soustředit.
    Možná bych si mohl dát i nějaké cíle!
2.  Uklidím si pracovní Trello a stanovím si tři nejdůležitější věci, které bych měl na JG vyřešit do konce roku.
    V novém roce už pojedu podle strategie z předchozího bodu.
    Půjde především o opravy a zvýšení ceny za klub.
3.  Přípravy na Vánoce.


## Zaujalo mě

Když na něco narazím a líbí se mi to, sdílím to [na Telegramu](https://t.me/honzajavorekcz).
Od posledních poznámek jsem sdílel toto:

- [Příručka pro podnikatele - SvýmPánem.cz](https://www.svympanem.cz/)<br>Přečetl jsem to celé. Hodně zajímavý zdroj informací pro začínající podnikatele. Takové „podnikání guru“ 😀
- [Moje nová strategie na sociální sítě — Javorové lístky](https://honzajavorek.cz/blog/moje-nova-strategie-na-socialni-site/)<br>Moje nová strategie na sociální sítě
- [Honza Javorek: Každý môže programovať](https://restarty.dev/epizody/2022/honza-javorek-kazdy-moze-programovat/)<br>Asi nejosobnější rozhovor, který se mnou někdo udělal 🙂 Bavíme se tam o tom, s čím jsem si hrál jako děcko a o celé mojí kariérní cestě. Řešíme startup, korporát, vysokou školu. Bavíme se o hloupých otázkách, strategii učení, pohovorech, vysokých školách, zaučování juniorů. Nabušená hodina dvacet.
- [Všímáte si toho hezkého v životě nebo jen plníte úkoly? Radost je dovednost, kterou se lze učit — Balanc](https://www.mujrozhlas.cz/rapi/view/episode/be370e0c-762a-375e-9fa5-a78987c3907b)<br>Zmínili hodně zajímavých věcí. Například se snížením očekávání a neplánováním mám hodně dobrou zkušenost, protože to je způsob, jakým sbíráme emoce a zážitky. Když jde všechno podle tudůlistu, tak je to nuda. Samozřejmě se mi to nedaří vždy, většinou jedu spíš podle těch tudůlistů. Ale třeba dovolené jsou lepší spontánní.
- [AI assisted learning: Learning Rust with ChatGPT, Copilot and Advent of Code](https://simonwillison.net/2022/Dec/5/rust-chatgpt-copilot/?utm_source=hackernewsletter&utm_medium=email&utm_term=code)<br>Simon zkusil využít AI jako pomocníka při tom, jak se učil nový programovací jazyk. Dokázalo mu to skvěle vysvětlovat kód, učit ho, jak a co má dělat. Ale taky si to vymýšlelo úplné hovadiny. „I've started thinking of them as an excellent teacher for some topics who is also a conspiracy theorist around others: you can have a great conversation with them, but you need to take everything they say with a very generous grain of salt.“
