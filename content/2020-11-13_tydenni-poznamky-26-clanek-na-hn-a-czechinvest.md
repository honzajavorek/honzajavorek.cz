Title: Týdenní poznámky #26: Článek na HN a CzechInvest
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl další týden (9.11. — 13.11.) a tak [stejně jako minule]({filename}/2020-11-06_tydenni-poznamky-25-nove-kapitoly-o-praci-na-volne-noze.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Článek v HN

Minulý týden vyšel na HN [článek o tom, jak se stát programátorem](https://byznys.ihned.cz/c1-66838170-jak-se-stat-programatorem-zeptali-jsme-se-firem-co-ma-clovek-umet-a-zjistili-kde-se-to-naucit-zdarma). Kamarád [Míla](https://twitter.com/milavot) mě na to upozornil. Nebyla tam zmínka o JG, což mě zamrzelo, tak jsem napsal autorovi článku, zda by ho nedoplnil. Domluvili jsem se ale na tom, že bude lepší, když napíšu reakci jako názorový text. V pondělí jsem se na to hned vrhnul a celý den strávil psaním. V úterý jsme to doladili a odpoledne [to vyšlo](https://nazory.ihned.cz/c7-66842510-o6u82-1feb79267e3aa75).

![Titulka]({static}/images/hn-home.jpg)

Jako první si toho všiml kamarád [Tomáš](https://twitter.com/tomas_ehrlich) a psal mi, že otevře noviny a hle, Javorek. Nečekal jsem, že to vyjde na titulce HN. Myslel jsem, že jako názorový text to bude zahrabané někde vpravo dole vedle Peroutky. Měl jsem takovou radost, že jsem text všude začal sdílet. Lidi mi to začali házet na hlavu, že je to za paywallem, tak mi kamarád s předplatným poslal link na odemčený článek a všechny statusy jsem upravil tak, aby tam byl tento nový link. Zaráželo mě, že jako autor článku nemám ještě na HN fotku, i když jsem ji posílal.

Za hodinu nebo tak nějak mi odepsal editor HN, že je to vydáno a poslal mi samozřejmě i můj vlastní link na odemčený článek, který mohu sdílet :) A už jsem tam měl i fotku :) Prostě jsem to díky Tomášovi objevil moc brzo a radoval se z toho příliš brzo :D

![LinkedIn]({static}/images/hn-linkedin.png)

Podle jejich sloupečku vpravo je článek ke dnešku čtvrtým nejčtenějším na HN, přečetlo si jej 16 840 lidí. Ještě včera byl třetí nejčtenější. Na titulce vydržel zhruba 1,5 dne, což jsem pozorováním toho, jak se propadávají jiné články, zjistil, že není úplně automatické/běžné. Lidi občas komentovali, že jsem mohl zmínit [informatické myšlení](https://imysleni.cz/informaticke-mysleni/co-je-informaticke-mysleni) a diskutovali jsme, jak moc není potřeba ta matematika, ale jinak jsem se setkal výhradně se zcela pozitivními reakcemi typu "přesně tak to je, popsal jste to dobře".

Článek obsahuje odkazy na JG, takže z něj vede přímá návštěvnost na projekt. Protože shodou okolností vyšel měsíc po tom, co o mě vyšel [článek na CzechCrunch](https://www.czechcrunch.cz/2020/10/boreni-mytu-a-uzitecne-rady-pro-kazdeho-zacatecnika-honza-javorek-vydava-prirucku-o-hledani-prvni-prace-v-it/), dá se celkem hezky srovnat jejich dopad.

![Návštěvnost]({static}/images/hn-analytics.png)

Editor mi poděkoval za spolupráci a napsal, že si všiml, [že vydávám i tiskové zprávy](http://junior.guru/press). Pokud bych prý nějaké do budoucna měl, mám je poslat. Což je vtipné, protože jsem myslel, že jsem přišel na to, že ta sekce je nakonec asi k ničemu a můžu ji klidně zrušit :D Tak ji asi teda rušit nebudu.

Článek se zatím nepřetransformoval v konkrétní příjem. Možná bych toho chtěl moc a hned, možná to prostě jenom dělám blbě :)


## Roztříštěná pozornost

Primárním cílem tohoto týdne bylo doladit nové kapitoly o OSVČ a přidat je do příručky. Když jsem se do toho chtěl v úterý ráno pustit, uvědomil jsem si, že kamarád [Dan](https://coreskill.tech/), od něhož jsem to review fakt chtěl, to ještě neokomentoval. Tak jsem jej pošťouchl a on s tím hned začal. Mezitím se ale přidali další. Ti, co komentovali dřív, začali reagovat na nové komentáře. Už byl skoro oběd a já jen koukal, jak to vlastně pořád nemůžu začít v tu chvíli dělat :D

Aby bylo jasno, nestěžuju si vůbec na své reviewers, moc si vážím toho, že se mi takto věnují a je super, že text prošli. Jen se to tak vtipně sešlo. Takže jsem práci na textu v úterý odložil. Jenže pak zase vyšel ten článek na HN a s ním nastala komunikační smršť, večer a skoro půlku dalšího dne jsem strávil na sociálních sítích. Poté na JG přišla nabídka práce od CzechInvestu, viz další odstavec, a na ní jsem pracoval do konce týdne. Takže kapitoly jsem vůbec nakonec neudělal :)


## CzechInvest

CzechInvest zadal na JG [fajn nabídku práce](https://junior.guru/jobs/3836983b9b25b1e06e45229e582a3988c5f2e32d3ada8d05240535ae/). Nebyla úplně juniorní, ale nechali si poradit, snížili jsme nároky a přepsali jsme to. Jenže!

Když byla nabídka práce relevantní pro více měst, třeba pro Prahu i Brno, řešil jsem to doteď tak, že se "rozkopírovala" pro každé město. Občas to vypadalo blbě, ale jinak to bylo poměrně snadné řešení složitého problému. Jenže teď přišel CzechInvest s **HOLD MY BEER**:

> CzechInvest má pobočku v každém krajském městě… můžeš mít zázemí v kterémkoliv z nich…

Můj Google Spreadsheet na to:

> Praha nebo Brno nebo České Budějovice nebo Hradec Králové nebo Jihlava nebo Karlovy Vary nebo Liberec nebo Olomouc nebo Ostrava nebo Pardubice nebo Plzeň nebo Ústí nad Labem nebo Zlín

Můj web na to:

![WTF]({static}/images/wtf.gif)

Takže jsem čtvrtek a pátek překopával, jak se tohle na JG řeší. Teď může mít nabídka práce více lokací a podle nich se zobrazuje na hlavní stránce jen jednou, ale zároveň i na stránce pro každý relevantní region.

Skoro jsem se bál, že budu muset přidat model a používat takové ty věci jako cizí klíče a joiny, ale naštěstí to co potřebuju v Peewee v pohodě zvládne SQLite JSON field. Dokonce jde i hledat podle hodnot uložených do tohoto políčka, stačí akorát pochopit dokumentaci ke kryptickému [.children()](http://docs.peewee-orm.com/en/latest/peewee/sqlite_ext.html#JSONField.children) a [.tree()](http://docs.peewee-orm.com/en/latest/peewee/sqlite_ext.html#JSONField.tree). Zobrazování lokací na webu jsem nějak narychlo doplácal, když je toho moc, tak se dělají tři tečky a na stránce inzerátu to teda vypadá dost hrozně, ale funguje to.

Ke konci týdne bylo takové nějaké programování příjemným zklidněním mé roztříštěné pozornosti. A pokud to tady čtou nějací junioři, [určitě na tu nabídku práce mrkněte](https://junior.guru/jobs/3836983b9b25b1e06e45229e582a3988c5f2e32d3ada8d05240535ae/), protože mi přijde dost fajn. Na webu [mají mimochodem i seniornější nabídku](https://www.czechinvest.org/cz/Kariera/Kariera-v-CzechInvestu/Specialista-IT-Programator).


## Další poznámky

- Domluvili jsme si spolupráci s [Kariérko.cz](https://karierko.cz/). Vtipné bylo, že jsem dostal instrukci "zavolejte mi mezi 15 a 16 hodinou" a já docela dlouho přemýšlel, jak mám zavolat, když nemám odkaz ani instrukce o jaký program půjde, než mi došlo, že si zavoláme klasicky přes telefon, bez videa :D
- [Oslavil jsem pomyslně](https://twitter.com/honzajavorek/status/1325698903648456707) zhruba jeden rok existence JG. Se ženou jsme oslavili 10 let spolu.
- Vybraným klientům z minulosti jsem jako poděkování, že dali JG šanci v prvním roce jeho existence, poslal slevu na vše, co se nachází na [stránce pro firmy](https://junior.guru/hire-juniors/). Zatím bez konverze, ale platí to do konce listopadu. Cílem bylo připomenout se lidem, kteří možná JG v minulosti zkusili, když tam ještě nebyla taková návštěvnost, ale vyhodnotili jej jako nedostačující a už se k němu nevrátili.
- O víkendu pršelo a měl jsem chuť si něco jen tak naprogramovat, tak jsem vytvořil ["git scraper" rejstříku politických stran](https://github.com/honzajavorek/czech-political-parties). Proč jsem něco takového dělal a na co je to dobré najdete v README a v tomto [vlákně](https://twitter.com/honzajavorek/status/1325460171674574849).
- Měli jsme schůzi výboru [Pyvce](https://pyvec.org/). Po ní se mi už nechtělo pracovat na JG, tak jsem si řekl, že některé drobné úkoly můžu vlastně udělat hned. Přednesl jsem členům Pyvce způsob, jakým bychom mohli hlasovat v příštích volbách do výboru, prošel jsem Pull Requesty, poslal jsem mail všem členům se žádostí o souhlas publikovat jejich jméno na webu Pyvce. Potom se může na webu udělat veřejný seznam členů (bo jinak GDPR). A máme [novou stránku v dokumentaci](https://docs.pyvec.org/operations/twitter.html). Petr vylepšil [Jechovou](https://github.com/pyvec/jechova/), já asistoval s reviews.
- Studoval jsem nové Apple počítače. Můj počítač má už zcela odvařený displej a výkonově nestíhá. Na tento Apple event jsem tedy čekal už několik měsíců. Buď že koupím to nové, nebo to poslední staré, pokud by se to zlevnilo. Rozhodnu se definitivně až vyjdou nějaké recenze těch nových, od smrtelníků. Jsem zvyklý si drahé věci kupovat na spoustu let a používat je, dokud se nerozpadnou na šroubky, takže chci vybrat něco pořádného.
- V návaznosti na článek se mi ozval pán z konzultantské firmy. Volali jsme si a když jsem dnes pochopil, co vlastně asi přesně chce, navrhl jsem mu, že chce asi spíš [Integromat](https://www.integromat.com/) než [Python](https://python.cz/).
- Pohrávám si s myšlenkou, jestli by mělo smysl založit Discord chat a nahnat do něj co nejvíc juniorů, aby si spolu mohli povídat real time. [FB skupina](https://www.facebook.com/groups/junior.guru/) funguje zatím spíš jak můj newsletter než místo, kde by se lidi radili apod. Vlastně mi přijde, že je FB jako médium trochu mrtvý a odkázaný ke konzumování obsahu, ne k interakci. Lidi se navíc stydí do skupiny hodit nějaký post, znemožnit se otázkou… Přijde mi, že na chatu se lidi víc odvážou a komunikaci vnímají víc jako rovný s rovným. Zase se bojím, aby s tím nebylo moc práce (moderátorské, správcovské). Taky nevím, [jestli je Discord nejlepší volba](https://twitter.com/honzajavorek/status/1326112095323234304), ale nic lepšího teď asi stejně není. Python Discord je třeba dost úspěšný, viz [tahle "reklama"](https://www.youtube.com/watch?v=ZH26PuX3re0&feature=share).


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Fila: Krutost ilegálního potratu. Kontroverzní film je znovu aktuální](https://magazin.aktualne.cz/kultura/film/jak-kruty-je-ilegalni-potrat-ocenovany-film-je-opet-aktualni/r~895c35d2204111ebb1110cc47ab5f122/?utm_source=mediafed&utm_medium=rss&utm_campaign=mediafed)<br>Když jsem šel před hromadou let poprvé v životě do artového kina, dávali tam právě tento film. A je skvělý.
- [The Impact of AI on Journalism](https://www.forbes.com/sites/calumchace/2020/08/24/the-impact-of-ai-on-journalism/)<br>Jak AI už dnes píše články do novin

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
