Title: Týdenní poznámky #51: Psaní textů a komunita
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl další týden (17.5. — 21.5.) a tak [stejně jako minule]({filename}2021-05-17_tydenni-poznamky-50-ladeni-av-a-generovani-plakatku.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Psaní textů

Hlavní úkol na tento týden byl prolomit prokrastinaci a pracovat na textech, které budou sloužit jako podklady pro speciální věc, kterou tvořím spolu s Engetem. I vzhledem k přednášce v klubu jsem zabral až ve čtvrtek, a to potom, co jsem ve středu těkal z úkolu na úkol a neudělal jsem skoro nic podstatného. Jako obvykle pomohlo zablokovat všechny sociální sítě ¯\\\_(ツ)\_/¯ Čtvrtek i pátek jsem potom z velké části věnoval psaní.

## Přednáška s Vildou

V úterý proběhla [přednáška s Vildou](https://junior.guru/events/#2021-05-18T18-00-00) o cestě HTTP požadavku, v podstatě úvod do sítí. Proběhla skvěle, mělo to dobré ohlasy a sám jsem se spoustu věcí přiučil nebo si zopakoval. Myslím, že to Vilibald vysvětlil líp, než mi to kdysi vysvětlovali na VŠ. Záznam se tentokrát povedl skvěle a zvuk je na něm pro změnu lepší, než byl v reálu :D

Během pondělí, den před přednáškou, se mi povedlo dokončit jednu malou automatizaci, a to posílání zpráv do Discordu týden před přednáškou, pár dní před přednáškou, v den přednášky, apod. Teď už je nemusím psát já, udělá to za mě robot. Upravil jsem [svůj seznam](https://gist.github.com/honzajavorek/b1a77651e566cb6405a131bbf1fb0692), aby odpovídal nové realitě.

Vypadá to, že by další přednáška v klubu mohla být o [GIS](https://cs.wikipedia.org/wiki/Geografick%C3%BD_informa%C4%8Dn%C3%AD_syst%C3%A9m), tedy mapy a počítače. Ale uvidíme, není to potvrzené.

## Soutěž o lístky na konferenci

Vyhlásil jsem v klubu soutěž o lístky na [konferenci Frontendistů](https://frontendisti.cz/konference). V rámci spolupráce jsem dostal tři lístky. Udělím je pomocí „import random“ z lidí, kteří o ně projevili zájem pomocí emoji. Losovat bych měl v pondělí a nahraju to, aby lidi viděli, že nepodvádím. Napíšu si na to nějaký skript. Myslel jsem, že ho vytvořím už tento týden, ale nevytvořil jsem ho.

## Člen ze základky

V klubu se mi mým vlastním nedopatřením objevilo dítě ze základní školy, které svým chováním dělá trochu vlny. Trochu řeším, co s ním. Jestli ho vychovávat, nebo poslat jinam, aby mi to tam nerozložilo. Zase bych jej fakt nerad odradil od programování. Zaměstnává mě to ve větších či menších chvilkách poslední dva dny a je to věc, která rozhodně ovlivnila tento můj týden, ale je to otevřená kauza, tak se o tom nebudu více rozepisovat.

Akorát doplním, že si osobně při řešení té situace připadám dost neohrabaný, ale že mě v tomto podržel samotný klub tím, jak jsou tam všichni úžasní. Jeden člen se dokonce sám nabídl, že to pomůže nějak ukormidlovat. Jsem dojat :)

## Dětské domovy

Zkoumám možnost, jak by šlo spolupracovat s dětskými domovy. To může vzhledem k předchozímu odstavci znít zvláštně, ale v dětských domovech nejsou jen děti, jsou tam i dospívající a někdy skoro dospělí lidé. Na předešlé e-maily mi bohužel nikdo neodpověděl. Tentokrát jsem napsal mnohem kratší e-mail s jasnou _call to action_, aby věděli, co se mnou:

> **Rozvoj dětí se zájmem o programování**
>
> Dobrý den,
>
> provozuji projekt https://junior.guru/ a ve spolupráci s firmami nás napadlo, že bychom mohli pomoci dospívajícím dětem z dětských domovů, které mají zájem o programování. Je totiž velmi těžké se tomu věnovat, pokud kolem sebe nemáte nikoho dalšího, kdo vás vede nebo vám pomůže, když si člověk neví s něčím rady.
>
> Naše pomoc by byla hlavně formou poskytnutí mentoringu a komunity dalších lidí, které také programování baví. Nevíme ovšem, kde vůbec takové děti, které by programování bavilo a měly možnost (především techniku) se v tomto směru realizovat, sehnat, a zda vůbec existují. Napadlo nás oslovit vás.
>
> Můžeme se nějak spojit a probrat to? Díky,
>
> Honza Javorek
>
> https://www.linkedin.com/in/honzajavorek/<br>
> https://junior.guru/

Napsal jsem [DDŠ](https://www.dejmedetemsanci.cz/), [NaD](https://www.nadaniadovednosti.cz/), [yourchance](http://www.yourchance.cz/), [FDD](http://www.fddcr.cz/). Opět zatím žádná odpověď. Nevím, co dělám špatně.

## Nápady na vylepšení klubu

Udělalo mi radost, že sama komunita v klubu začala generovat tipy na to, co by se dalo zlepšit a dostal jsem i pár tipů na zvyklosti z jiných Discordů nebo na existující Discord boty. Například takový, který lidem hlídá účast na akcích. Budu to muset ještě prozkoumat.

> Keď možem a viem tak vždy rad pomožem, o tomto komunita ma byť, nie len aby tam bol admin a moderator ale som rad ze to tu je žive a su tu fakt super prispevky a podobne.

Jedna z věcí, které jsme vymysleli, je připichování příspěvků, pokud se u nich objeví hodně emoji se špendlíky. Připíchnuté příspěvky lze pak snadno dohledat. Toto jsem ještě nenaprogramoval, ale přijde mi to fajn.

## Další poznámky

- Vždy, když do klubového Discordu přijde nový člen, objeví se systémová zpráva, která na to upozorní. Doplnil jsem do klubového bota, aby u lidí, kteří se do klubu vrátí, přidal k této zprávě emoji s máváním a šipkami v kruhu. Sice se bot spouští zhruba jednou denně, takže to není úplně _realtime_, ale i tak je to pomůcka, když chci mít přehled, kdo je nový a kdo se vrátil. Nejčastěji se lidi takhle vrací, když je Memberful vykopne kvůli tomu, že neměli včas zaplacené členství :) (třeba prošla karta)
- Koukal jsem se na [přednášku o juniorech](https://www.youtube.com/watch?v=GB31aubcjno). Vhodné především pro ty, co chtějí nějaké juniory zaměstnávat.
- Myslel jsem, že na Seznam nechodí aktivační maily z Memberful, tak jsem strávil nějakou tu hodinku na Memberful supportu, kde jsem zjišťoval, v čem je problém. Hlavně mě rozrušovalo, že člověk, kterému ten mail nedojde, se nedostane do účtu, protože nedávno odebrali přihlašování přes jméno a heslo a zavedli místo toho „magic link”. No, shrnu to asi tak, že jsou skvělí, jako vždycky. Hlavně v tom, jak mě dokázali uklidnit a vrátit z roviny emocí do roviny konstruktivních řešení :D Druhý den jsem se jim i trochu omluvil, protože sám vím, jaké to je být na user supportu, v Apiary jsem to dělal dost často. Napsali, že se není vůbec za co omlouvat.
- V klubu se rozběhly zajímavé diskuze o [GreenFox Academy](https://junior.guru/topics/greenfox/) nebo o Unicorn University. Jen houšť!
- Byla schůze výboru Pyvce. Únava pandemií kulminuje, chvíli jsem myslel, že se vůbec nesejdeme. Posunuli jsme termín členské schůze, aby nebyl už za týden. Ten původní jsme si nějak nedokázali potvrdit a nikomu o něm říct. Tak třeba napodruhé o něm někomu říct dokážeme… Bylo by fakt super, kdybychom to dokázali, naučili členy spolku volit a mohli už přesluhující výbor vyměnit, aby to dostalo novej vítr. Samozřejmě nepomáhá, že i zbytek Python komunity je teď v pandemickém spánku a nic se neděje, nejsou konference, není nic. Smíšené pocity.
- Přidal jsem na [stránku klubu](https://junior.guru/club/) logo Frontendistů a aktualizoval logo DigiKoalice.
- [Povedlo se mi zjistit, co za písničku mají na Rohlík supportu.](https://twitter.com/honzajavorek/status/1394272249142730762) Jednak je Rohlíkový Twitter support fakt super, jednak mám radost, protože na jedné párty jsme s kamarády na tuhle písničku tančili a jsem rád, že ji teď mám jako mp3. I když bylo dost těžké ji sehnat. Na Spotify to bylo šedé. Na Amazonu mi to nešlo ani za nic koupit, zkoušel jsem to asi 4x, asi musím být z US, nevím. Na iTunes to je, ale Apple všude tlačí Apple Music a prosekat se pralesem upoutávek na to, že určitě nechci iTunes, ale chci Apple Music, bylo dost těžké. Apple Music ani iTunes nepoužívám, takže mi trvalo půl hodiny klikání, než jsem pochopil, že písničku nejde koupit na webu, ale asi jen v tom programu na macOS. Ten jsem otevřel, ale nepochopil. Nakonec jsem písničku našel a musel jsem do nějakého super skrytého kontextového menu, abych ji mohl koupit. Koupení naštěstí proběhlo OK. Mám mp3! Snad v tom souboru není deset DRM a nezmizí mi za chvíli z disku, protože někdo někde něčemu nedá licenci, nebo protože se můj disk příliš dlouho nachází ve východní Evropě.
- Jak jsem tady nedávno psal, že mám pocit, že mi stagnuje přísun členů, tak od té doby mám zase dojem, že se s nimi roztrhl pytel, ani netuším, odkud vlastně všichni chodí :D Nestíhám je vítat.
- V klubu bylo tento týden dost živo, takže jsem strávil i dost času odpovídáním a čtením zpráv.
- Komunikoval jsem s dvěma firmami, s kterými mám rozjednané členství v klubu.
- Na JG přibyly dvě nové neplacené nabídky práce, konkrétně neplacené stáže. Zkontroloval jsem je a přidal.
- Šel jsem na antigenní test a pak k holičce. Hurá!
- Přemýšlel jsem ve sprše nad tím, že pokud budu příště dělat nějakou slevovou akci na členství v klubu, měl bych ji úzce cílit (např. dát nějaké vstupy přímo organizátorkám PyLadies v nějakém městě, aby udělali soutěž nebo to nějak rozdaly, případně dát vstupy podobným způsobem nějakému srazu, influencerovi, a tak). Nebo že bych měl využít aktuální členy a dát kupóny jim, ať je buď uplatní pro sebe, nebo pošlou někomu ze svých přátel. Nemám to ještě úplně domyšlené, ale líbí se mi to víc, než plošná sleva na 1. máje apod.
- Během 4 dní od 18.5. do 21.5. jsem naběhal 18 km, při procházkách nachodil 2 km. Celkem jsem se hýbal 4 hodiny a zdolal při tom 20 kilometrů.


## Co plánuji

Tři věci, které bych chtěl zvládnout udělat příště:

1. Dokončit všechny drobnosti, které souvisí s hodnotou klubu pro členy, případně ladit stránku pro akce v klubu.
2. Dokončit soutěž o lístky a naposledy propagovat konferu.
3. Dokončovat materiály spolu s Engetem.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Kdy začíná dospělost](https://www.respekt.cz/tydenik/2021/20/kdy-zacina-dospelost?gift=ms60r3khix) Zajímavý článek na toto téma.
- [SREcon18 Europe - Junior Engineers Are Features, Not Bugs](https://www.youtube.com/watch?v=GB31aubcjno). Jednou bych na toto téma chtěl mít materiály i na JG.
- [We Wrestle Not With Flesh And Blood, But Against Powers And Principalities](http://slatestarcodex.com/2013/03/07/we-wrestle-not-with-flesh-and-blood-but-against-powers-and-principalities/)<br>Jsme jen loutky ve hře technologického pokroku, který přináší nové možnosti a nové problémy, na něž se následně jako společnost adaptujeme skrze progresivní nápady. Může vám být nepříjemné, že existuje feminismus, ale nezastavíte jej umlčením feministek. Museli byste vrátit technologický pokrok do 19. století, což není možné. Minulá uspořádání společnosti byla dobře přizpůsobena na tehdejší úroveň pokroku, dnes by zcela selhávala. Namlouvat si, že ne, je nostalgie a romantika.

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
