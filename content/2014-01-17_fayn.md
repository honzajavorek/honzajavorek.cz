Title: Fayn
Date: 2014-01-17 00:53:42
Lang: cs

![Fayn]({static}/images/fayn.png){: .right}Odešel jsem od **Vodafone**, kterému jsem za mobilní služby platil **měsíčně 700-800 Kč**. Nyní mám tarif u **Fayn** a srovnatelné služby by měly stát **300-400 Kč**. Na první faktuře (kde mám ale o polovinu nižší spotřebu služeb) jsem zaplatil **215 Kč**.

Nevyznáte se v nových operátorech a jejich tarifech? Ani já jsem se nevyznal. Bojíte se změny? I já jsem se bál. Jste pohodlní? I já jsem byl. Ale když jsem zjistil, že můžu ušetřit až 6000 Kč ročně, řekl jsem si, že nemám co ztratit. Kupodivu bylo vše jednoduché a bezbolestné. Přečtěte si můj příběh, třeba vás nakopne a taky se vám povede výrazně ušetřit. **Pokud nemáte čas číst dlouhé bláboly, [úplně dole je shrnutí](#long-story-short-tldr).**

## Jak se mi nelíbilo u Vodafone

Když jsem před pár lety [odcházel od T-Mobile]({filename}2010-06-15_muj-pritel-t-mobile.md), zařekl jsem se, že **už nikdy nepodepíšu žádnou smlouvu se závazkem** (na dva roky apod.) Vodafone byl tehdy velice příjemným operátorem s příjemnými cenami, který se chlubil tím, že člověk u něj mít žádné závazky nemusí.

**Nerad přemýšlím nad tím, kolik posílám SMS nebo jak dlouho volám.** Obojí dělám impulzivně podle potřeby. Nerad používám Skype a vůbec nepoužívám SMS brány - je to pro mě obstrukce. Zároveň jsem komunikačním "rozcestníkem" pro mnoho lidí, takže často volám i píšu do různých sítí a různým lidem. Internet příliš nevyužívám, mám [starou Nokii](https://www.google.cz/search?q=nokia+c2-01&tbm=isch&tbo=u&sa=X), ale nějaké minimum si platím, abych měl kdekoliv po ruce IDOS a mail (...a Twitter 8-). Běžně za měsíc **provolám 150 minut, pošlu kolem 100 SMS**. Do toho pár SMS za jízdenky na MHD, sem tam MMS a čísílka na faktuře naskakují jedno za druhým...

![kolik jsem platil u Vodafone]({static}/images/vodafone-platby.png)

Tarif jsem měl nakonec seskládaný z různých balíčků, kde bylo i **neomezené volání a SMS na přítelkyni**. Když po letech přišly ony slavné "revoluční" neomezené tarify, vzal jsem si ten bez závazku - cenově to vycházelo stejně mizerně a mohl jsem aspoň neomezeně volat více lidem. Ať už jsem ale studoval nabídku jak jsem chtěl, **nemohl jsem se bez závazné smlouvy dostat pod měsíční útratu 700-800 Kč**.

Virtuální operátoři přibývali a možností jak ušetřit bylo už zřejmě dost, ale zároveň přestalo být v silách jednoho člověka projít si všechny nabídky, srovnat si je do tabulky a vybrat ten, kde nejvíc ušetří a kde nejsou žádné "háčky". Pokukoval jsem po nějaké alternativě, ale to bylo asi tak všechno.

## Jak jsem díky Tarifomatu objevil dTest

Před časem [Arthur Dent](http://twitter.com/adent/) ve tweetu odkázal na svou [kritiku Tarifomatu](http://www.misantrop.info/tariffffuuuuuumat/). Nevšiml jsem si hned, že jde o dva roky starý zápisek a on jím teď pouze něco připomínal, takže jsem se začetl.

**Ani mně se nelíbí způsob, jakým Tarifomat funguje.** Telefonní číslo nikomu dávat nechci a nabízení "podpultových tarifů" mi připomíná [historky o tom, jak funguje byznys na Balkáně](http://blog.lupa.cz/startupic/ponauceni-z-tazeni-na-vychod/). Chápu, že vztah našich největších operátorů k zákazníkovi je přímo založen na neoficiálních nabídkách, neprůhledných podmínkách, dlouhých smlouvách a obchodních tricích. Chápu, že Tarifomat se snaží na něčem vydělávat a tak musí s operátory kolaborovat. Já se na tom ale podílet nechci - naopak, rád bych podpořil nějaký **čerstvý vzduch**. Férové, veřejné ceníky. Férová, nezávislá srovnání.

Když jsem tedy pod článkem zazřel [Banterův](http://blog.zvestov.cz/) komentář o **srovnávači na dTestu**, rozzářilo mi to očka a jal jsem se okamžitě prozkoumat, o co jde.

![komentář od Bantera]({static}/images/banter-tarifomat.png)

## Jak jsem díky dTestu objevil Fayn

[Srovnávač na webu dTestu](http://www.dtest.cz/tarify) je opravdový poklad. Přehledné, srozumitelné, bez nepříjemného pocitu, že vás chce někdo nějak napálit. Naklikal jsem do něj svou běžnou útratu a vyšlo mi, že bych mohl platit **kolem 300-400 Kč měsíčně**.

![dTest a tarify]({static}/images/dtest-tarify.png)

**Cože?!** Čekal jsem, že budu moci ušetřit, ale tolik jsem opravdu nečekal. Chvíli jsem studoval výsledky srovnávání a rychle vyloučil [Žlutou simku](http://www.zlutasimka.cz/), protože SIM karta je údajně majetkem poskytovale a ten může po ukončení služeb požadovat její vrácení. (Čtení takových upřímných upozornění navíc opravdu upevnilo mou důvěru v dTest.)

[Fayn](http://fayn.cz/) mi vycházel jako druhý nejlevnější. **Tuto firmu jsem trochu znal** - poskytovatel VoIP, brácha to má doma a je spokojený. Zakladatel [Jiří Hlavenka](https://www.google.cz/search?q=Jiří+Hlavenka&hs=ZMn&tbm=isch&tbo=u) je navíc známou osobností českého internetu, píše [Bloc.cz](http://www.bloc.cz/), investoval do [Skypickeru](https://www.skypicker.com/), apod. Podmínky služby vypadaly v pořádku, takže míra mé nedůvěry klesla pod kritickou hranici a řekl jsem si, že to vyzkouším.

<blockquote class="twitter-tweet" lang="en"><p>Koukám na <a href="http://t.co/NUdlcTTwB6">http://t.co/NUdlcTTwB6</a>  a vychází mi, že kdybych odešel od <a href="https://twitter.com/Vodafone_CZ">@Vodafone_CZ</a> třeba k <a href="https://twitter.com/FAYNcz">@FAYNcz</a>, tak platím třetinu. Kde jsou v tom háčky?</p>&mdash; Honza Javorek (@honzajavorek) <a href="https://twitter.com/honzajavorek/statuses/410486672627757056">December 10, 2013</a></blockquote>

## Přechod k Fayn

Rozhodl jsem se, že si **nenechám převést telefonní číslo**. To bylo dost radikální, protože jsem nikdy neměl jiné. Táhli jsme to spolu už od [mého prvního mobilu](https://www.google.cz/search?q=alcatel+one+touch+302&hs=K47&channel=fs&tbm=isch&tbo=u), ještě z dob sítě Paegas. Měl jsem ho však zveřejněné různě po internetu a poslední dobou mi volalo už tolik telemarketérů, že mi došla trpělivost. Bohužel, telefon nemá antispamovou ochranu jako e-mail, takže nezbylo než otravné [callcentráky](http://prigl.cz/genius-loci/na-dni-otevrenych-dveri-v-callcentraku/) odříznout zabitím čísla a pak si to nové velice striktně hlídat. Experiment s novým operátorem byl skvělou příležitostí to zrealizovat. Pokud si ovšem chcete číslo nechat, [můžete jej samozřejmě zdarma beze změn převést](http://www.fayn.cz/novinka/akce-prenos-mobilniho-cisla-zdarma/).

<blockquote class="twitter-tweet" lang="en"><p><a href="https://twitter.com/mjavorek">@mjavorek</a> <a href="https://twitter.com/FAYNcz">@FAYNcz</a> Tak já to prubnu. S novým číslem, zruším telespam. Výpověď je měsíc, takže přijdu max o ⅓ toho, co platím <a href="https://twitter.com/Vodafone_CZ">@Vodafone_CZ</a> :)</p>&mdash; Honza Javorek (@honzajavorek) <a href="https://twitter.com/honzajavorek/statuses/410593632849108994">December 11, 2013</a></blockquote>

Prostudoval jsem si také **všechny možné detaily tarifu na stránkách Fayn a [na jejich zákaznickém fóru](http://forum.fayn.cz/viewtopic.php?f=22&t=4874&sid=0759e697bdb6efeccf0af6654f079e8f)**. Fórum bylo obvzlášť poučné a zodpovědělo většinu mých otázek "lidskou řečí". Také jsem zjistil, že smlouva je bez závazku a dá se vypovědět do měsíce. To pro mne znamenalo, že i kdyby to byla velká životní chyba, nepřijdu o víc peněz, než o jednu měsíční útratu. **Riskovat jednorázově pár stovek s tím, že můžu ušetřit šest tisíc ročně?** To znělo dobře. Navíc mi zůstávala Vodafone SIMka se starým číslem, takže případný návrat do starých kolejí by byl velmi snadný.

![vyplňování smlouvy]({static}/images/fayn-smlouva.png)

**Za služby se dá platit jak ve formě kreditu, tak fakturou.** Kredit se mi podle popisu na tom zákaznickém fóru úplně nezamlouval. Pokud navíc platíte fakturou, lze si nastavit inkaso, takže je potom placení automatické a pohodlné. Problém je, že v tom případě ale musíte **podepsat smlouvu** - a to já dělám velmi nerad. Nemám tiskárnu, nerad chodím na poštu... Zkusil jsem to tedy obejít - smlouva přišla v PDF, to jsem otevřel v [LibreOffice](http://cs.libreoffice.org/), doplnil na správná místa "křížky" v podobě velkých písmen X, připlácl tam obrázek svého podpisu, exportoval do nového PDF a odeslal zpět. Prošlo to úplně v pohodě :-D **SIMka přišla po objednání do pár dní.**

<blockquote class="twitter-tweet" lang="en"><p>Tak jsem zvědav. <a href="http://t.co/nebwlFScAc">pic.twitter.com/nebwlFScAc</a></p>&mdash; Honza Javorek (@honzajavorek) <a href="https://twitter.com/honzajavorek/statuses/411447063662968832">December 13, 2013</a></blockquote>

## Dojmy ze samotné služby

Fayn měl ze začátku **trochu delší reakční dobu při odpovídání na mé e-maily**, ale na druhou stranu mají všude poznámku, že mám být trpělivý - že toho mají moc, nestíhají, ale snaží se. Pozitivní je, že i přesto, že neobdržíte "progress", tak se děje co se dít má, procesy fungují, světla svítí, stěrače stírají.

Už v polovině měsíce bylo jasné, že Vodafone vypovím. Volání, SMS, roaming (byl jsem v Polsku), internet - **vše fungovalo dobře a nenarazil jsem na žádný výrazný problém.**

Jejich **webová administrace** (něco jako "samoobsluha") je dost divoká webová aplikace s velice silným dědictvím toho, že původně byli čistě VoIP operátorem - **GSM služby jsou tam dolepené** všelijak možně, prostě hlavně aby to nějak fungovalo, detaily se vůbec neřeší. Jestli to plánují nějak časem vyladit a překopat, aby tam GSM služby nebyly jako "vetřelec", to by bylo moc hezké. **Naklikáte si tam nicméně úplně všechno, co potřebujete nastavit.** Pouze hlasový roaming do zahraničí se musí nepochopitelně aktivovat e-mailem a není na to tlačítko (datový roaming si naklikat lze). Aspoň že ten e-mail v tomto případě jako tlačítko funguje - napsal jsem "zapněte mi to" a oni obratem odepsali "zapnuli jsme to".

Fayn sice **operuje v síti Vodafone**, ale je dobré si uvědomit, že to je **pouze technický detail a navenek se to nijak neprojevuje** (ovlivňuje to především pokrytí sítě). Nevztahují se na vás "volné minuty do sítě Vodafone" vašich přátel a pokaždé, když budete volat mimo síť Fayn, ozve se vám hláška že voláte do jiné sítě (ta jde v administraci vypnout). Na druhou stranu, vlastníte-li smartfoun, můžete automaticky využívat [VoIP z mobilu](http://www.fayn.cz/telefony/voip-v-mobilu/) (pokud jste na Wi-Fi, máte při volání na jakoukoliv linku ještě lepší ceny) nebo [volání úplně zdarma](http://www.fayn.cz/tarify/volani-zdarma/) (v rámci sítě Fayn). Pokud už máte u Fayn nějaký VoIP, můžete to spojit všechno pod jeden účet.

![administrace ve Fayn]({static}/images/fayn-admin.png)

 V administraci je také **aktuální spotřeba**, prakticky "realtime". Nepočítá se to hned nějak hezky do velkého tučného čísla s útratou, ale ta data tam jsou, takže přinejhorším si to může člověk sečíst ručně :-)

Co se týče **internetu**, lze si přikoupit *Mobilní internet - 150MB/měsíc* za 80 Kč měsíčně. Balíček se obnovuje k 20. dni každého měsíce. Po vyčerpání dat klesne na rychlost 20 kb/s. Chápu, že pro velké smartfounové brouzdaly to bude asi málo, no mojí Opeře Mini toto bohatě stačí. V [ceníku](http://www.fayn.cz/download/tarify/faynTOP.pdf) jde ale vidět, že **se připravuje i 300 MB a 1200 MB**. Pokud si balíček neaktivujete a vlezete na internet, strhne se vám jednorázově 16 Kč za den a podle ceníku byste měli mít k dispozici 25 MB.

## Nulový tarif u Vodafone

Přes samoobsluhu výpověď smlouvy u Vodafone nenaklikáte. Nejlepším způsobem je **zavolat na infolinku**, prodrat se k živému člověku a tomu sdělit, co byste rádi. Pak už proběhlo vše v naprosté pohodě - operátorka na mě byla velice milá. Tím, že jsem nepřeváděl číslo, nabídla mi, že mi na něm nastaví takzvaný **"nulový" tarif**. To znamená, že SIMka vám zůstane zcela funkční pro příjem i odchozí služby a je jen na vás, zda ji budete používat nebo ne. Měsíčně vás to nic nestojí, hovory a SMS jsou za nějaké hloupé ceny, ale v nouzi to použít jde.

Přišlo mi to jako prima řešení, takže jsem na to kývl. Můžete si to nechat zapnout ihned v okamžik vašeho hovoru s operátorem, nebo až po skončení probíhajícího zúčtovacího období - záleží jen na vás. **SIMku pak klidně můžete navždy někam založit.** Já osobně si ji občas dávám na chvíli do telefonu, aby mi dodatečně přišly zbloudilé SMS od lidí, kteří nemají mé nové číslo.

## První faktura

<blockquote class="twitter-tweet" lang="en"><p>Faktura od <a href="https://twitter.com/FAYNcz">@FAYNcz</a>. Teď už k sepsání článku nic nechybí. Úplně vidím ten bulvární titulek: &quot;Jak odejít od <a href="https://twitter.com/Vodafone_CZ">@Vodafone_CZ</a> a ušetřit 700Kč/měs&quot;</p>&mdash; Honza Javorek (@honzajavorek) <a href="https://twitter.com/honzajavorek/statuses/423030844698025984">January 14, 2014</a></blockquote>

Na první faktuře jde vidět, že jsem neprohloupil. Někomu se nelíbí **tarifikace 60/60**, ale já to moc neřeším - zajímá mě hlavně finální číslo na konci měsíce. To je v tomto případě rovných **215 Kč**. Na faktuře není moc detailní rozpis účtovaných služeb, ale ten lze najít v administraci, takže to nepovažuji za velký problém. Musím ovšem přiznat, že ten tweet výše je opravdu bulvární, protože během prosince jsem nějakou záhadou provolal méně než v minulých měsících. Dohromady zhruba **60 minut, 50 SMS a nějaký ten roaming**. I kdybych ale udržel původní spotřebu, úspora by byla stále výrazná.

![faktura od Fayn]({static}/images/fayn-faktura.png)

Uvědomil jsem si hlavně, jak jsem **naletěl s "neomezeným" voláním**. S přítelkyní jsem si volal opravdu hodně a když jsme řešili něco důležitého, vyšlo to někdy i na půl hodiny.

<small>Jo, šlo by to přesunout na Skype, ale jak jsem psal už na začátku - já strašně nerad nad těmito optimalizacemi přemýšlím, obtěžují mě. Chci volat hned a kdykoliv, pohodlně. Skype nelze použít vždy a volání přes něj je všechno, jen ne pohodlné.</small>

Přišlo mi jako nevyhnutelné mít nějaký balíček nebo tarif, který mi umožňuje "neomezené" volání a SMS. Když jsem si ale při přechodu na Fayn sečetl z faktur od Vodafone provolané minuty, zjistil jsem, že reálně jich vůbec není nějak nepředstavitelně hodně. I se všemi ostatními hovory to bylo už zmíněných 150 minut. **S "omezeným", ale levnějším voláním u Fayn zaplatím zlomek původní ceny.** Holt jsem se nechal zblbnout reklamou a nedbal na to, že důležitá jsou absolutní čísla. Slovo "neomezeně" je prostě čistě obchodní trik.

## Long story short! tl;dr

### Výběr tarifu

- **Nebojte se** nových virtuálních operátorů. Použijte [srovnávač dTestu](http://www.dtest.cz/tarify) a najděte si, co vám vychází nejvýhodněji. Pokud se vám výsledná firma bude zdát alespoň trochu seriózní, zkuste to.
- **Nepodepisujte smlouvy se závazkem.** Nemusíte, na trhu je dost nabídek, které jsou bez závazku.
- Nevěřte na **mýtus "neomezeného" volání**. Zřejmě nikdy neprovoláte tolik, aby se vám vyplatilo mít "neomezený" tarif - raději si spočítejte absolutní čísla a zjistěte si, kolik by vás prostě ten objem minut stál jinde.
- SIM karta od Vodafone lze přepnout do **nulového režimu**, kdy za ni měsíčně nic neplatíte, ale můžete ji stále používat (na příjem, ale v případě potřeby také na odchozí služby, samozřejmě za ne úplně výhodné ceny).

### Pokud si vyberete Fayn

- Fayn **operuje v síti Vodafone**. Neznamená to, že se na vaše číslo budou vztahovat "volné minuty do sítě Vodafone" vašich přátel. Znamená to, že pokud na chalupě nechytíte Vodafone, nebude tam mít signál ani Fayn.
- **Pročtěte si [tuto diskusi](http://forum.fayn.cz/viewtopic.php?f=22&t=4874&sid=0759e697bdb6efeccf0af6654f079e8f)** na jejich zákaznickém fóru. Až na pár štěků od nespokojených lidí (ti budou vždycky) jsou tam hezky vysvětlené podmínky nabízených služeb.
- Pokud máte ofocený svůj podpis, **smlouvu lze podepsat přímo na počítači** - PDF otevřete v [LibreOffice](http://cs.libreoffice.org/), upravíte, vyexportujete do nového PDF a pošlete zpět.
- Vše potřebné **naklikáte v administraci svého účtu**, akorát hlasový roaming musíte "zapnout" e-mailem.
- **Mobilní internet** je k dispozici pouze ve formě 150 MB za 80 Kč měsíčně. Zřejmě se připravují i balíčky s 300 MB a 1200 MB.
- Vlastníte-li **smartfoun**, můžete využít [VoIP z mobilu](http://www.fayn.cz/telefony/voip-v-mobilu/) (pokud jste na Wi-Fi, máte při volání na jakoukoliv linku ještě lepší ceny) nebo [volání úplně zdarma](http://www.fayn.cz/tarify/volani-zdarma/) (v rámci sítě Fayn).
- Někomu se nelíbí **tarifikace 60/60**. Já to moc neřeším, zajímá mě hlavně finální číslo na konci měsíce.

Nutno poznamenat, že **klidně můžete být spokojeni i s klasickými operátory**, jen se nesmíte smířit s jejich veřejnými ceníky - jde prostě o to kde se omylem přitočíte k nějaké zajímavé slevě. Přítelkyně má ke své velké spokojenosti [akční tarif od Vodafone nabízený k InKartě](https://cdbonus.vodafone.cz/). Měsíčně platí tuším **kolem 140 Kč**. Takže tak.

<small>Fayn mi za tuto reklamu (zatím :-) nic nedal, článek jsem napsal zcela dobrovolně. Popudem mi byly dotazy okolí na zkušenosti s novým operátorem. Řekl jsem si, že celý proces změny operátora podrobně sepíšu. Vlastně... jsem si nic takového neřekl, ale protože neumím psát stručně, tak to tak stejně dopadlo a já to jen tušil předem.</small>
