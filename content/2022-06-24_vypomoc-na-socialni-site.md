Title: Výpomoc na sociální sítě
Image: images/dole777-EQSPI11rf68-unsplash.jpg
Lang: cs


Chtěl bych najít někoho, kdo mi pomůže s marketingem na sociálních sítích. Nejlepší by bylo, kdyby se mi ozval někdo přímo z [klubu](https://junior.guru/club/), nebo ze čtenářů tohoto blogu, protože takový člověk už bude znát mě i [junior.guru](https://junior.guru/). Následuje tedy něco jako inzerát, kde popisuji podmínky spolupráce. Buď to rovnou někoho zaujme, nebo mi to aspoň poslouží při hledání přes osobní doporučení.


![Sociální sítě]({static}/images/dole777-EQSPI11rf68-unsplash.jpg)
Fotka od [dole777](https://unsplash.com/@dole777)


Provozuji [junior.guru](https://junior.guru/), což je projekt pro začátečníky v programování, který se nyní skládá hlavně z klubu, příručky, podcastu a pracovních inzerátů. Klub je placená komunita na Discordu a je to to hlavní, co mě živí. Kromě něj je vše zdarma a cílem je, aby to pomohlo co nejvíce lidem.

Zakládám si na transparentnosti, [čísla mám veřejně](https://junior.guru/open/). Nechci z toho mít firmu, cílem je provozovat to v jednom člověku a uživit při tom rodinu. Nehledám tedy zaměstnance, ale nezávislého profíka, u kterého mohu poptat služby.

## Trocha historie

Od začátku projektu si neplatím žádnou reklamu a spoléhám se na vlastní marketingové aktivity a čistě organický _reach_. Jsem samouk a většina mých zkušeností plyne z potřeby před lety propagovat srazy a konference Python programátorů. Když jsem předával zodpovědnost za propagaci [Anežce](https://www.linkedin.com/in/anezkamll/), která dnes pracuje v Česko.Digital, sepsal jsem na to [návod](https://docs.pyvec.org/guides/promotion.html), který je sice staršího data, ale může sloužit jako nahlédnutí do mé hlavy.

Časem jsem došel k tomu, že své osobní profily na sociálních sítích využívám jak pro sdílení detailů svého běžného života, tak pro propagaci věcí kolem junior.guru. Mám [Trello](https://trello.com/) nástěnku s frontou věcí, které bych rád propagoval a v ideálním případě vždy v pondělí a ve středu posílal na sociální sítě. Buď jde o nějakou novinku na junior.guru, např. nový díl podcastu, nebo o věc, která souvisí s juniory a vůbec přitom nemusí souviset konkrétně s mým podnikáním, např. tematický článek na Guardianu. Vždy si nejdříve napíšu text a pak jej dávám postupně na Facebook, LinkedIn, Twitter a Instagram. Platíval jsem si [Buffer](https://buffer.com/), ale už vše dělám ručně, abych mohl text upravovat specificky pro každou síť a správně označovat lidi nebo firmy, kterých se týká.

## Co potřebuji vyřešit

Poslední dobou se do psaní příspěvků musím už nutit. Sociální sítě mě baví a dovedu si představit občas napsat vlastní příspěvek, ale tento pravidelný režim čím dál víc prokrastinuji a fronta se zajímavostmi se nehýbe. Což je škoda, protože jednak nedochází k propagaci toho, co dělám, jednak se ke mě dostávají zajímavé věci a bylo by fajn je sdílet dál. A ve mě sílí pocit, že se potřebuji už věnovat jiným věcem, než dvakrát dvě hodiny týdně věnovat sociálním sítím.

## Jak by to fungovalo

Spolupráci bych si představoval tak, že máme Trello nástěnku, kam já dávám kartičky s informacemi o tom, co by bylo dobré propagovat. Bylo by rozlišeno, jestli něco má termín, nebo je jedno, kdy to půjde ven. Občas bych rovnou připravil obrázek, občas bych nastínil, co mě na věci zaujalo a co bych chtěl v příspěvku zdůraznit. Pak by někdo přišel a zpracoval to do příspěvků pro jednotlivé sociální sítě a případně by doplnil chybějící obrázky. Bylo by skvělé, kdyby šlo příspěvky napsat aspoň trochu jako bych je psal já, nějaký ten _tone of voice_. Kdyby to bylo nějak technicky možné, dával by to za mě i na ty profily, ale umím si představit i to, že to mám připravené, přečtu si to a případně trochu upravím a následně to na sítě nasázím sám.

## Kdo vlastně jsem

Moje profily jsou: [Facebook](https://www.facebook.com/honzajavorek), [LinkedIn](https://www.linkedin.com/in/honzajavorek/), [Instagram](https://instagram.com/honza.javorek/), [Twitter](https://twitter.com/honzajavorek/). Kromě Twitteru mám všude i „firemní stránky“ přímo pro junior.guru, ale nepoužívám je, protože na nich byl mizerný _engagement_ a nulový organický _reach_, vše jsem přesunul na sebe. Na FB mám ještě [skupinu](https://www.facebook.com/groups/junior.guru), která existovala dřív než klub a teď už je jakoby pouze „pro fanoušky“. Nemám čas ani chuť ji moderovat, takže do ní nemůže psát nikdo jiný než já. Mohl bych ji smazat úplně, ale takhle zůstává ve výsledcích vyhledávání a je tam větší _engagement_, než byl na Facebookové stránce.

Dříve jsem byl programátor v různých firmách, z nichž nejvýznamější bylo [Apiary](https://byznys.ihned.cz/c1-65593630-oracle-kupuje-za-miliardy-korun-cesky-start-up-apiary-zakladatele-ve-firme-zustavaji). Přes dekádu se motám kolem české komunity fanoušků programovacího jazyka [Python](https://python.cz/).

Jak jde vidět i tady z inzerátu, rád píšu. Tenhle blog píšu 15 let, kromě toho jsem psal pro [Zdroják](https://zdrojak.cz/autori/honza-javorek/), [Hospodářky](https://nazory.ihned.cz/c7-66842510-ofofc-cf514314230baa8), [CzechCrunch](https://www.czechcrunch.cz/2020/10/boreni-mytu-a-uzitecne-rady-pro-kazdeho-zacatecnika-honza-javorek-vydava-prirucku-o-hledani-prvni-prace-v-it/), nebo [Heroine](https://www.heroine.cz/clanky/autor/70000223-honza-javorek). V poslední době rád volím Zelené a napsal jsem před loňskými volbami [článek]({filename}2021-09-22_volim-marketing.md), který jim asi přinesl pár hlasů.

Pozvali si mě do [CZ Podcastu](https://soundcloud.com/czpodcast-1/cz-podcast-158-honza-javorek-nejenom-o-pythonu), [Kafemlejnku](https://kafemlejnek.tv/dil-52-junior-guru/), [ProgramHRování](https://www.programhrovani.cz/1843229/10212890-o-prvni-praci-v-it-s-honzou-javorkem), [.NET.CZ](https://www.dotnetpodcast.cz/episodes/ep76/), [Smitio TALK](https://blog.smitio.com/smitio-talk-no-3-o-projektu-junior-guru-a-situaci-it-junioru-v-cr), nebo [Rozbitého prasátka](https://rozbiteprasatko.cz/epizoda40). Běžně přednáším na oborových konferencích, naposledy před týdnem.

## Co nepotřebuji řešit

Není zatím potřeba mi dělat komplet správu profilů a například se starat o interakce. Zvládnu sám. Příspěvky z osobního života si taky připravím sám, nejsem Babiš :D Dokonce i pokud by šlo o něco „hlubšího“, co nelze moc dobře napsat bez expertízy v oboru, tak to prostě napíšu. Jde mi akorát o delegování příspěvků, které může napsat kdokoliv.

## Za kolik

Nemám tušení, jak v profesionálním marketingu funguje odměňování, takže to si musíme nějak dohodnout. Zatím junior.guru moc nevydělává, ale jsem připraven za naši spolupráci nějak normálně platit, protože je mi jasné, že pokud toto nezvládnu outsourcovat, nepohnu se dál. Nehledám nejnižší cenu nebo „charitu“, potřebuji seriózního partnera, se kterým to bude odsýpat a za jehož služby s radostí zaplatím, protože mi vyřeší problém a já se budu moci soustředit na _core business_.

## Co do budoucna

Spolupráce, jak jsem ji popsal výše, je jen evoluce mého současného přístupu k sociálním sítím. Pokud si sedneme a bude to fungovat, nechám si pak už ve všem poradit a můžeme celou moji strategii překopat, vylepšit vizuální stránku profilů, apod. Psaní na sítě odbývám, tak tam dávám jen to nejnutnější, ale mám kde brát další témata. Můžeme propagovat nejen mnohem víc věcí pro juniory než teď, ale skrze mé členství ve výboru lidem přibližovat činnost [Pyvce](https://pyvec.org/), nebo pomoci [Zeleným na Praze 3](https://twitter.com/honzajavorek/status/1534473765597458433) ve volbách skrze moje jméno na jejich kandidátce.

## Jak se můžeš ozvat

Pokud jsi z klubu, napiš mi na Discordu. Jinak mi prosím napiš na [honza@junior.guru](mailto:honza@junior.guru).
