Title: Týdenní poznámky #76: Vánoce na Discordu
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl zase nějaký ten týden (30.11. — 6.12.) a tak [stejně jako minule]({filename}/2021-11-29_tydenni-poznamky-75-vylepsovani-robota.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [klub](https://junior.guru/club/), a členy by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase konec týdne a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)


## Radosti v klubu

Konečně jsem přestal prokrastinovat vánoční úklid v klubu. Prošel jsem si všechny nápady členů i svoje a vybral z toho některé věci, které chci hned zrealizovat. K tomu jsem přihodil vytvoření nových kanálů, archivaci málo používaných kanálů, změnu některých pravidel, atd.

### Boosty

Zároveň jsem se rozhodl 1.12. koupit z vydělaných peněz výhody na Discordu. Discord je zadarmo, ale jednotliví členové si mohou zaplatit tzv. Nitro, za které mají výhody. Také mohou přidělit tzv. Boost nějakému Discord serveru, který mají rádi. Čím více Boostů server má, tím více má výhod, např. kvalitnější audio a video, možnost nahrávání větších souborů, aj.

Spočítali jsme s [Danem](https://coreskill.tech/), co je nejlevnější cesta k tomu, aby klub dostal Level 2, kde jsou ty nejpodstatnější výhody. Navíc Discord udělal nějakou slevu, jakože Vánoce nebo Black Friday, nebo něco takového, takže paráda. Načasoval jsem si to na 1.12., aby to bylo takové symbolické, vánoční. Zároveň mám teď Nitro, protože s ním byly boosty pro klub levnější a dávalo to tak největší smysl. Takže můžu používat animované emoji! Yay.

![Boost]({static}/images/vanoce-boost.png)

### \#adventofcode

Spolu s prvním prosincem se hodně rozjel kanál #adventofcode, kde lidi řeší [AoC](https://adventofcode.com/). Vytvořil jsem privátní _leaderboard_, ve kterém je teď 21 lidí. K řešení jednotlivých dní si zakládají vlákna v příslušném kanále a pěkně se hecují, nebo si radí, co se dá případně jak vyřešit lépe. Někdo dokonce vstává v pět ráno, aby měl řešení co nejrychleji.

Dana napadlo vytvořit roli, která by hráče sdružovala, a skrze kterou by je šlo snadno přidávat do vytvořených vláken. Vedlejším efektem zakoupených boostů je to, že naše role teď mohou lidem udělat malou ikonku u jména. Tyto dvě věci se sešly a role pro hráče AoC jim teď poskytuje ikonku vánočního stromečku, což je dost zábavné a některé lidi podezírám z toho, že AoC hrají skoro jen kvůli tomu stromečku :D

Role bude dočasná a teď je schválně vysoko, aby stromeček přebil jakékoliv jiné ikonky, po Vánocích ji stáhneme dolů, ať nemáme přestromečkováno.

### Další změny v klubu

- Pročetl poctivě všechno v klubu a vrátil se i ke starším zprávám nebo projektům, které vyžadovaly další zamyšlení a neměl jsem na ně předtím čas.
- Rozebral [tohle video](https://www.youtube.com/watch?v=4MkPTWZGkm0), které někdo sdílel jako určitou možnost kariérní cesty. Napsal jsem k tomu poctivý, dlouhý rozbor. Kdyby to někdo hledal, je to v kanálu #kurzy v nějakém vlákně.
- Archivoval jsem některé kanály, kde se toho moc nedělo, nebo které šlo rozpustit v jiných kanálech pomocí vláken apod. Při odstranění kanálu pro výzvu #100daysofcode jsem musel odstranit také SEO lapač na tuto výzvu z kódu webu.
- Zapnul jsem všude vlákna, kromě tří speciálních kanálů, kde si to ještě chci rozmyslet.
- Aktualizoval jsem pravidla klubu, zestručnil, atd.
- Upravil jsem pravidelnou každotýdenní zprávu v #mentoring kanálu, která upozorňuje na existenci mentoringu od lidí z firem. Snažil jsem se ji zformulovat tak, aby tento mentoring lidé víc využívali a nebáli se. Zmínil jsem ve zprávě i [tuhle skvělou přednášku o mentoringu](https://github.com/honzajavorek/become-mentor).
- Přidal jsem pravidelnou každoměsíční zprávu do kanálu #cv-github-linkedin o tom, že existuje skupina pro členy klubu na LinkedIn, skrze kterou se propojujeme. Informace o této skupině byla na různých místech, takhle to bude asi lepší a zároveň to bude upozorňovat na existenci tohoto kanálu, kde lidé mohou dostat zpětnou vazbu na CV nebo svoje profily.
- Odpověděl jsem na dávnější nápad na anglické srazy v klubu, kde by účastníci procvičovali AJ konverzaci. Podle mě bych toto neměl organizovat já a měli by si to zorgranizovat živelně členové, podobně jako si organizují srazíky na frontend nebo backend.
- Už minule jsem psal o tom, že jsem doplnil podporu pro vlákna do bota.
- Přeuspořádal jsem kanály a vytvořil jsem asi pět nových (na data, backend, mobily, security, atd.). Kanály jsem rozdělil do kategorií, které se soustředí na různé fáze juniora: Studium, Shánění práce, Usnadni si život.
- Přidal jsem speciální roli pro Nelu, s ikonkou mozku, která je vystudovaná psycholožka a mělo by jít na první pohled vidět, že její odpovědi na toto téma jsou kvalifikovanější, než od nás ostatních, laiků.
- Naučil jsem bota mazat stickers v #ahoj kanálu, kde Discord vybízí k jejich používání, ale je to spíš smetí, které kanál znepřehledňuje. Je tam napsáno, že se stickers nemají používat, ale je to blbé UX, lidi jsme za to nijak netrestali, prostě jsme to mazali a omlouvali se jim. Někdy jsme mazali moc rychle a lidi mysleli, že je to chyba a pleskali tam ty stickers znova a znova. Takhle tam sticker zůstane, protože bot je líný a spouští se třeba i jen jednou za den, ale do druhého dne potichu zmizí. Haha! Šalamounské řešení.
- Udělal jsem speciální roli s medailí pro lidi, kteří jsou v klubu od jeho založení nebo déle jak rok.

### Plány: Onboarding uživatele

Pravidla jsem sice aktualizoval, ale vlastně jsou spíš rozpracovaná. Zjistil jsem, že existuje hned několik míst, kam se dá pro nově příchozí lidi něco dát:

- **Discord** _rules_, které musí člověk odkliknout, než vůbec může začít něco v klubu dělat.
- **Discord** _welcome screen_ s tipy na kanály, kde se dá začít.
- **bot** může do kanálů posílat pravidelné zprávy připomínající nějaké funkce (např. jednou za týden, za měsíc).
- **bot** může posílat soukromé zprávy uživatelům
- **bot** může vytvořit privátní vlákno s uživatelem a se mnou
- **manuálně** mohu vytvořit zprávu #pravidla kanále, nad kterou mám maximální kontrolu, ale když to bude dlouhé, tak to nikdo číst nebude. Zase je to tam pro všechny a neustále na očích, dá se na to odkazovat.

Musím pořádně promyslet, jak má vypadat onboarding uživatele a co mu mám dát kam přesně, jaké má co výhody a nevýhody, na co se co nejlépe hodí. To bude ale asi mise až na někdy do budoucna, teď se nejspíš budu věnovat jednodušším věcem a tohle nechám ještě chvíli uležet.

## Marketing na Vánoce

Prošel jsem si různé nápady a chci nakonec v prosinci stihnout hlavně dvě věci. Dárkové poukázky a PFka pro firmy.

Chci rozjet prodej dárkových kupónů na členství v klubu, aby někdo mohl někomu k Vánocům předplatit členství. To vymyslel kamarád [Petr](http://petrvacha.com/). Když jsme byli na kafi v Brně ve Spolku, říkal jsem mu, že plnohodnotný marketingový plán bude za delší dobu než jsem myslel, a že teď musím akorát rychle vymyslet nějakou vánoční akci, jen nevím jestě vůbec co. Okamžitě z něj vypadlo, že mám udělat dárkové poukázky. Parádní nápad! Bál jsem se, že to bude těžké zrealizovat, ale díky Memberful [asi nebude](https://memberful.com/help/how-to/offer-and-manage-gifts/). Také bych měl pak vyrobit opravdovou poukázku, třeba nakreslit, aby si ji lidi mohli vytisknout a někomu ji reálně pod stromečkem dát. To zase napadlo investorku.

PFka firmám chci pojmout jinak, než to běžně bývá, ale potřebuji k tomu něco navrhnout a nechat vyrobit, takže už bych to neměl moc odkládat. Firem mě sponzoruje 14 a mám jejich adresy kvůli fakturaci, takže pak akorát ručně nabalím 14 obálek a zanesu na poštu, _no big deal_.

Taky mi napsal [Lumír](https://twitter.com/lumirbalhar) z Ostravy, jestli nemám nějakou slevičku nebo něco, že jim zrovna končí PyLadies kurzy. Tak jsem se zamyslel, protože jsem zrovna všude četl, že nemám dělat slevy, ale nakonec jsem nějakou slevičku vymyslel a Lumíra ještě pozval do klubu. Promyšlenou marketingovou strategii zatím nemám a měl jsem jen pár dní na to něco udělat, tak jsem to tedy raději udělal takhle, než nijak. Ostrava je daleko a na rozdíl od Prahy, kde mohu pár lidí do klubu nalákat i jen tím, že přijdu na Python sraz, tak v Ostravě takový dosah nemám. Takže příležitost se musí kout. A taky mi přijde fajn poděkovat Lumírovi za to, co dlouhé roky dělá v Ostravě pro začátečníky a Python komunitu a nic jiného než členství v klubu rozdávat nemůžu.

## Posun v brandingu

Jak jsem psal minule, posunul jsem branding ze separátní značky JG víc směrem k mému osobnímu brandingu. V souvislosti s tím jsem upravil i web. Jednak jsem aktualizoval svou fotku na novou profilovku, jednak jsem v patičce vyměnil některé odkazy na sociální sítě z „firemních“ na „osobní“ profily. Také jsem všude změnil e-maily na webu z ahoj@junior.guru na honza@junior.guru.

Všiml jsem si, že můžu vlastně udělat ještě i cover image k profilu JG na FB (FB Page) a LinkedIn (Company Page), tak jsem je vyrobil. Pokusil se vytvořit něco, co by lidi spíš navedlo na můj osobní profil. Taky jsem vytvořil obrázky, které jsem nasdílel na jednotlivých „firemních“ profilech s tím, že by měly pocestným a fanouškům oznámit, že zábava se teď už bude odehrávat jinde. [Příklad z IG](https://www.instagram.com/p/CW5S1nMrSDq/). Minimálně na FB to celkem funguje, každý den mi chodí do notifikací, kolik nových lidí začalo sledovat můj profil, až mě to celkem i udivuje.

Hned jsem pak změnu na sociálních sítí využil k tomu, abych odpromoval zítřejší [přednášku Soni z Mews](https://junior.guru/events/#2021-12-07T18-00-00) o tom, jestli je testování cesta pro juniory.

Na sociální sítě jsem nepřestal dávat i osobní věci. Například příběh o tom, jak jsme díky dítěti zvládli odsledovat jen 3 minuty a 59 sekund filmu, který měl velký úspěch. Taky jsem zkusil vytvořit svoje první storíčko v životě a překvapilo mě, kolik lidí na něj reagovalo nebo si jej pustilo. Možná na úspěch mého storíčka mělo vliv to, že bylo první a taky to, že na něm byl smeták na sníh, jak mydlí chodník před Žižkovskou radnicí, místo abych se v něm snažil něco prodat, nebo tam špulil nad kávičkou a dortíčkem.

## Heroine

Vyšel mi další článek na Heroine: [Chcete začít programovat a nevíte kudy do toho?](https://www.heroine.cz/zeny-it/6682-chcete-zacit-programovat-a-nevite-kudy-do-toho) A dnes vyšel další! [Jak získat první práci jako programátor(ka)](https://www.heroine.cz/zeny-it/6753-jak-ziskat-prvni-praci-jako-programatorka) Ani to nestíhám propagovat. A hlavně nestíhám psát další, který měl termín teď v neděli a nemám ještě ani písmenko :D Super je, že na Heroine webu opravili autorské sekce, takže dole pod článkem jde už správně vidět „Další články autora“ a i [tady](https://www.heroine.cz/clanky/autor/70000223-honza-javorek) už mám články a ne nulu.

Domlouvám se s redakcí na pátém článku, který bude o programování pro děti a má ho psát [Luboš](https://blog.zvestov.cz/software%20development/2021/11/22/vyuka-programovani-bez-pocitacu.html), ale protože jsem měl domluvený barter na pět článků, bylo potřeba vymyslet, co místo toho mohu publikovat já. Taky mě napadlo, že bych vytvořil v příručce separátní stránku o ženách v IT (vlastně bych do ní jen vytáhl a rozšířil [tuto sekci](https://junior.guru/learn/#damy-maji-prednost)) a prošpikoval to těmi články z Heroine. Tam bych pak taky ale chtěl nějaký barter. Uvidíme, co domluvíme.

## Engeto

Volali jsme si s Engetem. Na callu byla i Gabi z Engeta, která se tam stará o studenty a může jim doporučovat klub. Udělal jsem tedy demo, co je na JG, co je cílem klubu a jak to tam funguje. Gabi byla nadšená a domluvili jsme se, že si tam hned vytvoří účet a porozhlédne se. Jenže pak mi psala, že z nějakého důvodu jí Discord hlásí, že je její účet zablokovaný. To se mi ještě nestalo. Psal jsem na podporu Discordu a odpověděli mi okamžitě, ale bohužel jen v tom smyslu, že musí na podporu napsat Gabi, že mě nic říkat o jejím účtu nebudou. Tak tam napsala, ale zatím nevím, jak to pokračuje a hlavně je to fakt shit. Setkal se s tím někdo?

Jinak jsme se domluvili na promu [společného kurzu](https://www.youtube.com/playlist?list=PLrsbT5TVJXZa2daxo8_3NagDzPqHjBEpI), který jsme natočili. Dnes jsem to dával na sociální sítě.

## Demo, video?

Kromě Engeta jsem si volal i s [Pure Storage](https://www.purestorage.com/) o tom, co spolu můžeme vymyslet a vlastně jsem tam zase dělal demo a zase to fungovalo celkem dobře, i když jsem to neměl nijak předem připravené. To mě přivedlo na myšlenku, že minimálně pro firmy, ale možná i pro juniory, bych mohl natočit krátké video, které by ukazovalo o čem klub je a jak vypadá. Lidem, kteří si třeba neumí ani představit Discord, by to asi lépe přiblížilo, o čem to celé je a jak to tam žije. Asi by to ani nemuselo být nějak skvěle vyladěné, i blbé nahrávání obrazovky s komentářem by mohlo udělat hodně muziky za málo úsilí.

## Cena klubu

Už poněkolikáté mi někdo napsal, že by už dávno šel do klubu, kdyby věděl, že je to tak levné. Uvědomil jsem si, že cena členství je pouze na [klubové stránce](https://junior.guru/club/) až úplně dole. Strávil jsem několik hodin laděním nějakého doplňku do hlavičky, kde by byla cena. Zkoušel jsem různé plovoucí _badges_ a kdo ví co, ale nakonec jsem to vzdal, nic z toho se mi nelíbilo. Skončil jsem u toho, že jsem cenu napsal přímo na tlačítko, které vede do ceníku :D Vlastně to asi dává i smysl?

Jsem zvědav, zda to nějak zvýší konverzi do klubu. Je fakt, že za poslední dny vlastně začalo chodit celkem dost lidí, ale kdo ví, kvůli čemu to vlastně je. Taky můžou chodit z článků na Heroine nebo odjinud.

V souvislosti s tím jsem změnil i _call to action_ v [zápatí stránek](https://junior.guru/club/#honza) z „Podpoř mě členstvím“ na „Pojď do toho se mnou“. Je to vedle dojemného popisu toho, jak vytvářím JG v jedné osobě a živím se vybíráním popelnic, aby celý svět mohl zadarmo programovat, takže jsem to zkusil zformulovat trochu jinak a tím popiskem nějak navázat na ten příběh. „Pojď do toho se mnou“ by mělo snad víc rezonovat s tím, že lidi, kteří mě chtějí podpořit, nebo kteří čtou tady ty poznámky, tak to dělají částečně i proto, že chtějí být součástí toho příběhu, chtějí vidět můj úspěch a „být u toho se mnou“. Klikání na tlačítka nijak neměřím, takže je to stejně jenom taková blbost pro radost :)

## Komentáře

Mám nápad, že by každá stránka příručky mohla dole mít něco jako „komentáře“ a vlastně by to byla nějaká promyšlená reklama na klub, že by se tam vlastně dalo dané téma probrat. Takový hybrid mezi „komentářovou sekcí“ a [třeba takovýmhle lapačem na SEO](https://junior.guru/topics/mentoring/).

Dal jsem tomu několik hodin, abych pod příručku vrazil nějaký boxík, kam by tohle šlo dát, ale designově se mi nepovedlo udělat nic, co by se mi líbilo a sedělo to do aktuální CSS flex divočiny, kterou tam mám, na desktopu i na mobilu. Zápasil jsem s tím fakt dlouho a pak jsem to celé smazal. Nejdřív asi musím na mobilu odstrčit navigaci příručky do nějakého vysouvátka (_offcanvas_ přímo v Bootstrapu) a potom tam půjde dát něco dalšího.

## Další poznámky

- Jeden z nových členů klubu se svěřil, že se přidal po tom, co viděl mou přednášku na OpenAltu. Super, mělo to smysl!
- Taky vyšlo [hodnocení přednášek na OpenAltu](https://www.openalt.cz/2021/form_feedback_data.php) a jedno z nich tam mám „Pěkně připravené, neobyčně zajímavé“, což mě pobavilo, protože ten člověk musí mít zjevně velmi nízkou laťku co se týče toho, co je „pěkně připravené“. Vlastně moc nevím, zda jsem se na tu přednášku mohl připravit nějak hůře :D Vždyť to mělo černobílé slajdy a v půlce jsem zjistil, že mi došel čas a nestíhám.
- Narazil jsem na [Codemas](https://codemas.cz/) od Czechitas.
- Během 7 dní od 30.11. do 6.12. jsem při procházkách nachodil 5 km, na túrách nachodil 12 km. Celkem jsem se hýbal 7 hodin a zdolal při tom 17 kilometrů.


## Co plánuji

Tři věci, které bych chtěl zvládnout udělat příště:

1. Zrealizovat dárkové poukázky a nechat vyrobit to, co chci poslat v PFkách.
2. Zvládnout přednášku se Soňou. Zkusit začít pracovat na nové [stránce pro klubové akce](https://junior.guru/events/).
3. Napsat čtvrtý [článek pro Heroine](https://www.heroine.cz/zeny-it/).


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Co dělá copywriter, když nepřichází múza?](https://www.sibiranka.cz/blog/copywriting-a-muzy/)<br>Nejen copywriter, pro mě to platí taky.
- [Firefox is the Only Alternative](https://batsov.com/articles/2021/11/28/firefox-is-the-only-alternative/)<br>Chrome je nový Internet Explorer, jak ho pamatujeme deset let zpět. Neexistují alternativy k jeho jádru, Google má kontrolu nad webovými standardy. Jediná alternativa je Firefox.

<small>Upozorňuji, že to není vše, co jsem přečetl, slyšel nebo viděl, ale jen zlomek, který mě zaujal. K vygenerování tohoto seznamu používám vlastní knihovnu <a href="https://pypi.org/project/pocket-recommendations/">pocket-recommendations</a>. Věci, které jsem sdílel v den psaní minulých poznámek, se opakují i v těch dalších a je to záměr, ne chyba.</small>
