Title: Týdenní poznámky #32: Sláva na HN, přípravy na spuštění
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky, junior.guru


Utekly nějaké ty týdny (19.12. — 8.1.) a já [stejně jako před Vánoci]({filename}2020-12-18_tydenni-poznamky-31-novy-pocitac-a-novy-produkt.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Ke konci roku jsem si vzal dovolenou a svátky strávil bez JG a bez poznámek. Tyto poznámky shrnují vše, co se za tu dobu událo.

## Spuštění

Jak jsem avizoval v předchozích poznámkách, chystám _pivot_ JG, tedy otočku v tom, jakým způsobem funguje a jak vydělává peníze. Co se mi v tomto směru povedlo udělat?

### Zásek a prasení kódu

I když už jsem měl docela jasno v tom, co mám dělat a jaké konkrétní kroky musím udělat, byl jsem dost zaseklý a hodně jsem před svátky prokrastinoval. Přišlo mi, že jde o dost změn a hodně práce. Že musím vše rozvrtat a změnit. Povedlo se mi ale potřebný objem prací nakonec ještě víc osekat a uvědomit si, které kroky jsou opravdu jen ty nejvíc nezbytné, a na těch jsem začal postupně pracovat. S produktivitou mi nakonec nejspíš pomohl i oddech přes Vánoce.

Myslel jsem například, že musím komplet předělat úvodní stránku a menu. To mě hrozně zaseklo. Cítil jsem tíhu a komplexitu toho úkolu, koukal jsem do editoru, ale hrozně to drhlo. Když jsem to nechal být a rozhodl jsem se, že stačí zatím jen přidat jedinou novou stránku, hned to šlo líp. Nové věci se dají vyrobit mnohem snadněji a rychleji, než když se člověk musí rýpat ve starých věcech, kde mu různé předpoklady z minulosti házejí klacky pod nohy.

Člověk si na začátku myslí, jak je všechno jednoduché a jasné. Že nemá šanci vytvořit si nějaký technický dluh, ale pak zjistí, že musí postupně měnit hromadu věcí spolu s tím, jak lépe rozumí tomu, co se snaží udělat a jak funguje byznys, do kterého se pustil. Začne iterovat a najednou kouká, že to je jako kdyby stál na dvorku s nějakou dřevěnou bednou na hezkém trávníku, ale rozhodoval se, kam se s ní otočí a kam ji ponese. A vždycky když se na místě otočí a rozhoduje, tak ten trávník pod sebou rozryje a když to takhle chvíli dělá, má pod sebou rozryté bahno, do kterého se propadá. No a nejhorší je ten pocit, že dokud nevím, kudy vyrazit, tak to prostě nesmím řešit, musím přešlapovat v tom blátě. Nemá smysl kultivovat trávník, který za měsíc můžu zase rozrýt, nebo na kterém tu bednu možná nechám ležet na vždy, když zjistím, že nakonec nemá smysl ji vůbec někam nosit.

### Krok za krokem ke spuštění

Dokončil jsem [stránku, která na novou věc upozorňuje](https://junior.guru/club/). Jak si můžete přečíst, jedná se o **klub pro začátečníky**. Celou tuto středu a čtvrtek jsem strávil psaním dlouhého článku, který objasní veškeré detaily ohledně toho, jak jsem se rozhodoval a proč klub spouštím. Bude obsahovat bilanci JG za rok 2020, a to včetně finančních výsledků a plánů do budoucna. Článek je od včera hotový. Vykopírovaný do Google Docs má 14 stran. Teď ho nechávám přečíst prvních pár lidí a vydám ho v pondělí. Počítám s tím, že díky tomu se o nové věci doví zase o trochu lidí víc. Dokud se ale za klub nedá zaplatit, nechci kolem toho zatím dělat nějakou velkou "mediální smršť". Co jsem za poslední týdny ve věci spuštění klubu udělal:

- Dokončil jsem již zmíněnou stránku s nabídkou a vysvětlením, co klub je a proč je dobré se do něj přidat.
- Pro firmy je nabídka záměrně jen někde ve FAQ a formou "napište mi na e-mail", soustředím se v této fázi především na juniory.
- Na tlačítku "Přidej se" mám Google Analytics event, který mi dá vědět, pokud na něj někdo klikne. Díky tomu mohu aspoň přibližně sledovat, jaký je o klub zájem, i když ještě není spuštěný.
- Vytvářel jsem pro klub náplň, všechno nastavoval, snažil se pozvat a zapojit první lidi.
- Sice jsem od toho už jednou upouštěl, ale rozhodl jsem se pro baťovské ceny končící na devítku, protože prostě fungují. Fungují i na mě. A hlavně mi umožňují dát to "za stovku" a zároveň si nenápadně vzít devět korun navíc, kterými zaplatím transakční poplatky.
- Zkoumal jsem, jak udělat placení. Přečetl jsem si, [jak vybrat platební bránu](https://www.gopay.com/blog/7-veci-ktere-pri-vyberu-platebni-brany-malokdo-vi-a-pritom-maji-cenu-zlata/). Přečetl jsem si [srovnání](https://www.gopay.com/blog/velke-srovnani-platebnich-bran/). [Chyběl mi tam Stripe](https://twitter.com/honzajavorek/status/1346440783189204992). Vybral jsem [Stripe](https://stripe.com/) :) Ale do detailu promyšlené to zatím ještě nemám.
- Zkoumal jsem, jestli nepoužít nějakou hotovou službu pro správu členů. Našel jsem [Upgrade.Chat](https://upgrade.chat/), [LaunchPass](https://launchpass.com/), [Memberful](https://memberful.com/). Zeptal jsem se tweetem, jestli někdo nemá nějaké zkušenosti, ale bez odpovědi. Akorát mi do soukromých zpráv napsal někdo z LaunchPass, že jsou nejlepší a že bychom si určitě měli zavolat. Já je přitom původně hned vyřadil, protože mi přišlo, že na stránkách nemají ani kontakt na firmu. Zjistil jsem, že Memberful patří pod Patreon. Udělal jsem si tabulku, kde jsem se snažil propočítat, kolik co stojí a jakou marži si která služba bere, ale je to celkem zamotané (pevná sazba a procento z transakce) a je to výdaj navíc ještě k poplatku platební brány. Nakonec jsem se rozhodl, že zkusím nejdřív vymyslet nějaké co nejprimitivnější řešení, které bude třeba jeden skript a spousta manuální práce, než se budu pouštět do něčeho hotového, co přidá další poplatky.
- Abych zjistil, jaké nejprimitivnější řešení zvládnu udělat, studoval jsem [discord.py](https://discordpy.readthedocs.io/) a pokoušel se napsat svého prvního [Discord](https://discord.com/) bota. Budu nejspíš potřebovat stáhnout seznam členů a ten pak nějak propojit s daty ve Stripe.
- Upoutávku na klub jsem dal už i do [prosincového newsletteru](https://us3.campaign-archive.com/?u=7d3f89ef9b2ed953ddf4ff5f6&id=db2af6d08e), i když jsem v té době ještě neměl ani dokončenou onu výše zmiňovanou stránku. Místo snímků obrazovky tam byly ještě [obrázky kočiček](https://placekitten.com/). No ale co, kočičky nebrání tomu, abych něco už začal pomalu spouštět, že? Newsletter šel 300 lidem, zhruba 150 to otevřelo, 23 lidí se prokliklo na klub. Nebylo to tam jako nějaký prominentní odkaz, spíš vespodu jako tip co se chystá, takže to je asi OK. Event spustili dva lidi. To je z 23 konverze skoro 9 % :) Po několika dnech jsem newsletter zkusil poslat ještě jednou lidem, kteří jej napoprvé neotevřeli. To už byly kočky pryč. Ale výsledky z tohoto jsem ještě ani neměl čas nijak vyhodnotit.
- Možná se mi povedlo domluvit nějakou pilotní spolupráci se vzdělávací institucí, ale uvidíme. Pokud by to fungovalo, možná by mi to ukázalo cestu k tomu, jak mám novou věc nabízet firmám zabývajícím se vzděláváním juniorů.
- Kočky jsem vyměnil za snímky obrazovky. Aby vypadaly dobře a byly co nejjednodušší a co nejlépe ilustrující, hrál jsem si s nimi v GIMPu jeden celý den.
- Dnes jsem si hodinu volal s právničkou ohledně obchodních podmínek a zpracování osobních údajů. Super domluva, příští týden bych měl mít první verzi. Bez obchodních podmínek nemůžu spustit prodej.
- Rukou jsem nakreslil, následně vyfotil a [v počítači upravil](https://github.com/honzajavorek/cartoonist) novou ikonu s "mluvícími bublinami". Tu jsem potom použil, když jsem všude na webu JG dnes změnil odkazy tak, aby místo na FB skupinu mířily na [stránku o klubu](https://junior.guru/club/).


## Nový počítač a článek na #2 HN

Před svátky jsem [napsal článek o tom, proč jsem si koupil nový Apple Silicon s M1 procesorem]({filename}2020-12-18_i-bought-apple-silicon.md), a jaké jsou mé první dojmy. Odkaz na něj byl už v minulých poznámkách. Vydaný byl už v onen pátek, kdy poznámky vyšly, ale chtěl jsem ho začít propagovat až v pondělí, protože přes víkend bývá český internet mrtvý. Pod významnějšími články na blogu mívám odkazy na Facebook, Twitter, Reddit, nebo HackerNews, kde lidé mohou článek komentovat, protože jinak tady komentáře není jak přidat. Abych to měl připravené na pondělí, dal jsem už během onoho pátku odkaz na HackerNews a nalinkoval to z blogu. Stalo se, co jsem vůbec nečekal. Můj článek vystoupal na druhé místo přední stránky HackerNews a docela dlouho se tam držel.

![HN]({static}/images/hackernews.jpg)

Začali mi psát kamarádi ze všech koutů světa, že mě vidí na HackerNews. Návštěvnost udělala docela slušný zub:

![HN Google Analytics]({static}/images/hn-analytics2.png)
Celkem přišlo zhruba 15 000 lidí. Den, kdy jich přišlo nejvíc, zkreslil graf návštěvnosti natolik, že i 600 lidí za den se stalo jen malou tečkou někde na dně.

Blog mám na GitHub Pages a jsou to statické stránky, takže [Slashdot efekt](https://en.wikipedia.org/wiki/Slashdot_effect) mě netrápil. Užil jsem si svou chvilku slávy, chvíli [diskutoval s lidmi na HN](https://news.ycombinator.com/item?id=25472370) a potom to pominulo a byly Vánoce. Nejlepší reakce ze všech byla [tahle](https://twitter.com/klokane/status/1340958232584531969). Bylo hezké něco takového zažít, ale protože to není poprvé, co se mi něco podobného stalo, věděl jsem, že do pár dní po mě už neštěkne ani pes. O to víc mě překvapilo, když mi po několika dnech z ničeho nic přišel Google Alert na moje jméno! [Zmínili mě na Lupě](https://www.lupa.cz/clanky/nefunkcni-cileni-na-facebooku-nejlepsi-viralni-videa-roku-2020-a-nejvice-vydelavajici-celebrity-na-youtube/):

![Lupa]({static}/images/lupa-apple.png)

Nikdy by mě nenapadlo, že věta "Honza Javorek si koupil [název počítače]" jednou bude zářit na Lupě. Tímto jsem se oficiálně stal celebritou! Akorát nevím, jak se to dělá. Jestli bych teď měl vydávat TZ, když si třeba koupím nové tenisky.

Kdybych měl posoudit, proč byl článek na HN tak úspěšný, tak bych řekl, že to nebylo ani tak díky kvalitě obsahu, ale prostě proto, že to bylo o Apple Silicon, který je teď hype, a protože jsem titulek formuloval způsobem, který je mezi lidmi na HN dlouhodobě oblíbený. Článek jsem sice psal několik hodin, ale nedával jsem si nějak extra záležet. Prostě jsem jakoby "pro kámoše" sepsal, proč jsem si koupil M1 a jak se mi to líbí, protože se mě na to dost lidí ptalo.

## Další poznámky

- [Opravil jsem Jechovou](https://github.com/pyvec/jechova/pull/22), bota, který organizátory pražského Pyva upozorňuje, že by měli organizovat.
- Na schůzi výboru Pyvce jsme [schválili nějaké granty](https://github.com/pyvec/money/issues?q=is%3Aissue).
- V rámci nastavování nového počítače jsem se koukal na nějaká [videa](https://www.youtube.com/watch?v=W--_EOzdTHk) a [články](https://realpython.com/python-development-visual-studio-code/) o tom, jak si mám správně nastavit VS Code pro Python. Našel jsem i pěkný [tahák na klávesové zkratky](https://code.visualstudio.com/shortcuts/keyboard-shortcuts-macos.pdf). Potom jsem to všechno přes svátky zapomněl a VS Code pořád používám jen jako takový lepší psací stroj.
- Během svátků yablko vydal [video](https://www.youtube.com/watch?v=cEYnF7G7KXI), které navazuje na [příručku](https://junior.guru/candidate-handbook/). Láska!
- Měl jsem videohovor se zakladatelkami [CyberMagnolia](https://cybermagnolia.com/) ([@cybermagnolia](https://twitter.com/cybermagnolia) na Twitteru) a předal jim v hodinovém skoro-monologu všechny rozumy, které mě napadly.
- [Jirka Chlebus](https://www.jirichlebus.cz/) mi dal vánoční dárek v podobě [Visualbooku pro JG](https://juniorguru.visualbook.pro/). Je k tomu i [video](https://www.youtube.com/watch?v=aXA_DUFQbko). Láska! Hned jsem to využil, když jsem nastavoval branding ve Stripe. Zatím jsem to nestihl nahodit přímo na JG, ale jak to udělám, ještě k tomu něco napíšu.
- Hraní [EU4](https://store.steampowered.com/app/236850/Europa_Universalis_IV/) a čtení [tohoto seriálu](https://zpravy.aktualne.cz/zahranici/tady-je-zivot-jen-stezi-predstavitelny-16-pribehu-rozvraceny/r~be9329fa3f8a11eba6f6ac1f6b220ee8/) mě přes svátky přivedlo na myšlenku, že mě asi baví geopolitika. Spojují se v tom dějiny, zeměpis a politika, což jsou všechno věci, které mě dost baví. Začal jsem sledovat [/r/geopolitics](https://www.reddit.com/r/geopolitics/) a slintal třeba nad [tímto rozborem](https://www.reddit.com/r/geopolitics/comments/knehdg/the_black_sea_battle_the_hotspot_of_2021/). Myslím, že je to silná konkurence pro architekturu, kterou jsem populárně-naučně sledoval několik posledních let, hlavně prostřednictvím Adama Gebriana ([Překvapivé stavby](https://www.mall.tv/gebrian-prekvapive-stavby), [Gebrian VS](https://www.televizeseznam.cz/porad/gebrianvs)) a [Archwars](https://www.facebook.com/Archwars). Dal jsem si dokonce do seznamu k přečtení dvě knihy ([1](https://www.goodreads.com/book/show/43697674-v-zajet-geografie), [2](https://www.goodreads.com/book/show/30901158-uspo-d-n-sv-ta?ac=1&from_search=true&qid=JHYsHUMrpt&rank=1)), které samozřejmě nikdy přečíst nezvládnu, ale na mém GoodReads mohou vyjadřovat mou novou platonickou touhu po geopolitickém vzdělání.
- Obdivoval jsem nový [Podnikatelský almanach](https://www.fakturoid.cz/almanach) na Fakturoidu.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač! Jo a vzhledem k aktuální situaci se mi teď líbilo ještě i tohle:

<blockquote class="twitter-tweet"><p lang="en" dir="ltr">Lots of people are feeling unproductive. If you didn’t infect anyone today, you were productive.</p>&mdash; James Hamblin (@jameshamblin) <a href="https://twitter.com/jameshamblin/status/1346311867673796608?ref_src=twsrc%5Etfw">January 5, 2021</a></blockquote>


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Vyser sa na vysokú školu](http://brm.sk/682/vyser-sa-na-vysoku-skolu)<br>Ještě, že jsem to nečetl na VŠ :D Nebo možná škoda, nemusel bych na stejně téma napsat pět článků na svůj blog a hádat se s děkanem…
- [Apple’s anti-tracking plans for iPhone](https://foundation.mozilla.org/en/campaigns/apples-anti-tracking-plans-iphone/)<br>Podpořte Apple, aby zabil další kousek sledování uživatelů v on-line světě.
- [Holčičí, klučičí a kočičí](https://a2larm.cz/2018/01/holcici-klucici-a-kocici/)<br>Kdo máte děti, je toto i vaše zkušenost?
- [I have resigned from the Google AMP Advisory Committee](https://shkspr.mobi/blog/2020/12/i-have-resigned-from-the-google-amp-advisory-committee/)<br>Můj názor od začátku: “AMP is poorly implemented, hostile to the interests of both users and publishers, and a proprietary & unnecessary incursion into the open web.”
- [Czech Startup Founders Turn Billionaires Without VC Help](https://www.bloomberg.com/news/articles/2020-12-18/czech-startup-founders-turn-billionaires-without-vc-help)<br>Gratulace
- [OVERTOURISM DESTROYED SQUARE IN PRAGUE - WE FIXED IT (Honest Guide)](https://www.youtube.com/watch?v=AN4seGcI18M)
- [Mikuláš Minář má smůlu. Vzniká nové, ještě slušnější hnutí](https://www.seznamzpravy.cz/clanek/mikulas-minar-ma-smulu-vznika-nove-jeste-slusnejsi-hnuti-133639)<br>Pobavilo :D
- [Pýtaj si viac! Ako si vypýtať a dostať dvojnásobok (freelancer)](https://www.youtube.com/watch?v=C5GFA7d3Mts&ab_channel=Yablko)<br>Kolik si máš říct za svou práci, když jsi freelancer
- [V Praze roku 1985](https://www.youtube.com/watch?v=KzpAwGDkXbs&app=desktop)<br>V roce 1985 se otevřelo metro B. Podívejte se, jak věci, které dnes zatracujeme, tehdy řešily palčivé problémy. Podívejte se, jak se lidé snažili dostat dopravu pryč z centra města a vytvořit hezké a moderní prostředí pro chodce. Zajímavé.
- [Endangered Firefox: The state of Mozilla](https://t.co/5xH84U3kbo?ssr=true)<br>Asi budu plakat :(
- [How Bad Is Your Spotify?](https://t.co/WKQ8jddw6g?ssr=true)<br>Nechte si ohodnotit svoje Spotify :D
- [Staletá paměť](https://houdekpetr.blogspot.com/2020/12/staleta-pamet.html)<br>"Nové neznamená důležité. Kdyby média mohla informovat jen jednou měsíčně nebo dokonce jedenkrát ročně, psala by a vysílala něco docela jiného."
- [Tady je život jen stěží představitelný. Šestnáct příběhů rozvrácených států](https://zpravy.aktualne.cz/zahranici/tady-je-zivot-jen-stezi-predstavitelny-16-pribehu-rozvraceny/r~be9329fa3f8a11eba6f6ac1f6b220ee8/)<br>Příběhy o rozvrácených zemích. Některé jsem znal, některé vůbec. Je zajímavé sledovat, jaké mohou být příčiny rozpadu státu a připomenout si, že se i přes to všechno, co je špatně, máme docela dobře.
- [The astronomical clock in Prague is boring and totally overrated](https://honest.blog/the-astronomical-clock-in-prague-is-boring-and-totally-overrated/)<br>Jak číst čas z pražského orloje. Jednodušší, než jste si mysleli!
- [Česko po svátcích: užili jsme si a teď nás tisíce zemřou](https://a2larm.cz/2021/01/cesko-po-svatcich-uzili-jsme-si-a-ted-nas-tisice-zemrou/)<br>Konečný účet za druhou vlnu je 11 tisíc mrtvých.
- [Uzel zahradníkem 6. Lovci z Marsu a sběračky z Venuše](https://www.heroine.cz/spolecnost/3838-uzel-zahradnikem-6-lovci-z-marsu-a-sberacky-z-venuse)<br>Strašně dobře napsaný. Asi přečtu i ostatní díly. Sám Uzel by mi za to nestál, ale tohle se čte fakt dobře.
- [#8 Bronislav Sobotka učí angličtinu online – Grow with Google Talks s Kovym](https://www.youtube.com/watch?v=G4hHurTpCQM)<br>Pěkný rozhovor s Broňou o jeho podnikání v on-line vzdělávání
- [No Meetings, No Deadlines, No Full-Time Employees](https://sahillavingia.com/work)<br>Zajímavý přístup k práci.
- [Graf](https://den1.cz/2021/01/08/graf.html)<br>Adent píše "Proč máme úplně největší nárůst?" a jeho odhad, proč tomu tak je, mi přijde celkem reálný. Ještě bych zdůraznil to, že pro hromadu lidí je v této zemi zůstat doma během nemoci prostě luxus. Spousta lidí prostě z 80 % svého platu nevyžije, jsou živnostníci, nebo pracují úplně načerno, takže v karanténě by byli zcela bez příjmu.

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
