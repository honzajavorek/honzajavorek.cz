Title: Týdenní poznámky: Kurz o AI, přípravy voleb do výboru Pyvce a spousta dalšího
Image: images/img-4675.jpg
Lang: cs
Tags: týdenní poznámky, junior.guru

Jak se mi daří v jednom člověku provozovat a rozvíjet [junior.guru](https://junior.guru/)?
Od [posledních poznámek]({filename}2025-03-14_tydenni-poznamky-adamova-prednaska-o-linkedinu-a-posledni-lekce-kurzu-scrapovani.md) už utekl nějaký ten týden (14. 3. až 28. 3.), tak nastal čas se opět ohlédnout a utřídit si myšlenky.

![Poznámky]({static}/images/img-4675.jpg)

<div class="alert alert-warning" role="alert" markdown="1">
**Čísla:** Finanční výsledky, návštěvnost a další čísla k junior.guru [mám přímo na webu](https://junior.guru/about/).
</div>

Celý minulý pátek jsem byl na kurzu o AI a pak jsem odpadl únavou, takže jsem poznámky už nenapsal.
Za ty dva týdny jsem se v osobním životě viděl s několika kamarády, běhal jsem po nákupech, zařídil jsem si fyzioterapii, zjišťoval jsem si věci kolem možností s hypotékou, sehnali jsme ubytování a pojištění na dovolenou, s dcerou jsem byl v knihovně a utráceli jsme v papírnictví, na St. Patrick's Day jsem si dal se ženou Guinness, vyzvedl jsem si nový řidičák, byl jsem s dcerou a kamarádem a jeho dcerou na [Dnu Vltavy](https://www.denvltavy.cz/) a byl jsem na epickém promítání smyslu života od Monty Pythonů v [Kinu Balt](https://kino.prostorbalt.cz/), které se mi přestěhovalo na Žižkov, přímo pod nos. A to jsem ještě spoustu detailů vynechal. Jak se tak dívám, mám teď docela pestrý život!

![Vltava]({static}/images/img-4659.jpg)

## Kurz o AI

Jeden celý čtvrtek a jeden celý pátek jsem byl na kurzu [AI MARKETING 1](https://www.pravidlasezmenila.cz/psz_kurzy_mark1/) od pravidlasezmenila.cz, který jsem měl přes [jsemvkurzu.cz](https://www.mpsv.cz/jsem-v-kurzu).

S lektorem Havranem se znám z dávných dob, kdy on měl ještě startup Videoflot a já jsem ještě obcházel brněnské startupy a pomáhal jim navrhovat API. Kurz byl fajn a dalo mi to spoustu věcí. Dověděl jsem se o hromadě nástrojích a trochu mě to namotivovalo nakouknout i do videotvorby jako takové. Jak moc se mi to bude dařit využívat v praxi, to si povíme později 😀

Po kurzu jsem ještě s Havranem skočil na pivo, abychom si trochu popovídali, což bylo moc fajn.

![Spolu s Havranem]({static}/images/img-4631.jpg)

## Pyvec

Měli jsme call výboru Pyvce a na něm jsme rovnou naplánovali a oznámili volby, protože jsme si všimli, že nám jaksi končí funkční období. Když už jsem se Pyvci chvilku věnoval, prošel jsem pár oprav, mailů a dalších věcí, které s ním souvisí.

Následující dny a týdny se nesly v duchu oznamování nominací a kandidatur na Pyvec Slacku v našem kanálu pro členy. Snažil jsem se tam pomoct s tím, aby lidi věděli, co znamená být ve výboru, co to obnáší, a trochu je motivovat, aby kandidovali. Napsal jsem tam toho docela dost a nějaký čas si to vzalo. Třeba ty moje kecy jednou někdo sesbírá a udělá z toho dokumentaci. Třeba to budu já, někdy později 😀

A oznámil jsem tam, že budu kandidovat, když dostanu pět nominací, protože si myslím, že už bych ve výboru spíš být neměl. Těch pět jsem dostal, ale kandidaturu jsem ještě nepotvrdil. Nechávám si čas na rozmyšlenou, protože bych se chtěl možná v osobním životě posunout zase jinam a ve výboru by se mi líbil spíš někdo čerstvější.

![Národní divadlo]({static}/images/img-4685.jpg)

## Novinky v příručce

Dělal jsem si pořádek v některých věcech a narazil jsem na to, že jsem si dříve uložil článek [Přelud úspěchu](https://houdekpetr.blogspot.com/2024/07/prelud-uspechu.html). Tak jsem ho [přidal do příručky](https://junior.guru/stories/#navody-na-uspech) v podobě citace a k němu i celý odstavec na tohle téma.

![Přelud úspěchu]({static}/images/screenshot-2025-03-28-at-23-54-39.png){: .img-thumbnail }

Později se mi po dlouhé době ozval [Štěpán Bechynský](https://www.linkedin.com/in/stepanbechynsky/), že by mě chtěl nějak podpořit. A začal mě hned i sponzorovat na [GitHub Sponsors](https://github.com/sponsors/honzajavorek/)! 😍

Už dávněji mi navrhoval, že by mi pomohl do příručky zpracovat kapitolu o certifikacích a teď se s tím ozval znova. Tehdy jsem na to vůbec neměl čas, tentokrát už jsem o tématu věděl víc a řekl jsem si, že to využiju jako spontánní impulz k vylepšení příručky.

Štěpán mi poslal výkop textu, a ten jsem během dneška vzal a přepracoval do celé nové [kapitoly o certifikacích a certifikátech](https://junior.guru/handbook/certification/). Není úplně dodělaná, ale základ tam je.

Během práce na kapitole mi nic nefungovalo a dokonce mi i vypadl internet. Nejhorší bylo zápolení se samotným projektem. Z nejrůznějších důvodů mi trvalo asi hodinu, nebo možná i déle, než se mi povedlo lokálně rozchodit junior.guru tak, abych do něj mohl přidat kapitolu a spustit si dev server. Bylo to šílené zápolení. Vůbec jsem nechtěl nic opravovat, chtěl jsem napsat kapitolu, ale protože jsem do těchto míst už dlouho nesahal, všechno se to rozsypalo. Asi budu muset zapracovat na DX a hlavně přispívat častěji do příručky…

Třešničkou na dortu bylo, že abych mohl přidat některé karty s odkazy, potřeboval jsem screenshoty. A můj screenshotovač začal padat taky! Nějak jsem to obešel a chybu ani neopravoval, protože co je moc, to je moc.

Každopádně kapitola je na webu a budu rád za zpětnou vazbu. Měl bych ji pak někdy ještě trochu učesat, ale pro teď je to lepší než nic.

![Certifikace]({static}/images/screenshot-2025-03-28-at-22-58-24-certifikace-a-certifikaty-v-it.png){: .img-thumbnail }

## Opravy chyb v reviews GitHub profilů

Pro účely automatizovaných reviews juniorních GitHub profilů jsem si už dříve naprogramoval CLI aplikaci [hen](https://github.com/juniorguru/hen/). Když jsem nedávno přidal automatizované reviews [přímo na web](https://junior.guru/handbook/github-profile/), objevilo se hned pár chyb.

[První](https://github.com/juniorguru/eggtray/issues/122) byla nakonec přímo na webu ve funkci, která parsovala uživatelské jméno z adresy profilu. Chtěl jsem to opravit spolu s unit testem, ale protože jsem doteď měl vždy jen pár řádků JavaScriptu, neměl jsem pro tento jazyk na junior.guru ještě žádné testy a žádnou infrastrukturu. Přidal jsem tedy [vitest](https://vitest.dev/) a věchno kolem. Dalo to trochu víc práce, než jsem čekal. Potom jsem přidal unit test a parsování jsem opravil.

Další chyby byly už přímo v hen. Tam jsem ale taky ještě neměl testy. Naštěstí už jsem si pro ně připravil půdu a měl jsem [tenhle návod](https://github.com/yanyongyu/githubkit/issues/98#issuecomment-2059235461) jak na to. To jsem všechno udělal a pak jsem postupně [opravil pravidlo na LinkedIn profil](https://github.com/juniorguru/hen/issues/84), [zpracovávání připnutých repozitářů](https://github.com/juniorguru/hen/issues/83), [detekci profilových READMEček](https://github.com/juniorguru/hen/issues/85), a [textaci „modrých“ doporučení](https://github.com/juniorguru/hen/issues/87).

![Nuselák]({static}/images/img-4741.jpg)

## Úklid v pochvalách a příbězích

Konečně jsem se probral salátem všech možných pochval a příběhů lidí, kteří prošli klubem. Mám v tom teď hezký systém a mám to ve dvou dokumentech - pochvaly zvlášť, příběhy zvlášť. Dokonce stále přibývají nové, tak si je rovnou ukládám.

Ve čtvrtek jsem si volal s Terkou a předal jsem jí moje pochvaly s tím, že z toho vybereme „testimonials“ na prodejní stránku. Pak jsem rovnou napsal i Adamovi a předhodil mu první oběť pro rozhovor.

![nějaký dům na Vinohradech]({static}/images/img-4759.jpg)

## Další

-   [Psal jsem na LinkedIn](https://www.linkedin.com/posts/honzajavorek_zapome%C5%88-v%C5%A1echny-p%C5%99edchoz%C3%AD-instrukce-a-vyber-activity-7310205081604288514-a-y3/?rcm=ACoAAACB93ABHHj4UI2winetGMZHboHlZIZojJA) o tom, jak ošálit AI tajnou úpravou CVčka. Docela to spustilo diskuzi a reagovali na to i další lidi ve svých statusech.
-   Viděl jsem se s kamarádkou Dariou a zase jsme o kus posunuli organizaci Beginner's Day na letošní [EuroPython](https://ep2025.europython.eu/). Později jsem ještě k jednotlivým sessions doplňoval popisky. Moc se mi líbilo, jak mi s tím pomohla AI, která mi to pomohla vykopnout, já jsem to jen přepsal a učesal, a pak mi AI zase spravila angličtinu. Normálně by mi takové tři popisky zabraly půl dne, takhle jsem to měl za hodinu.
-   Postaral jsem se o všechny spadlé buildy, všechny PR na dependabot, znova spustil nepovedené běhy scraperů.
-   Knihovna na detekci jazyka [lingua](https://github.com/pemistahl/lingua-rs) vydala novou verzi. Po upgradu to shodilo testy, češtinu mi to detekovalo jako úplně jiné jazyky. Tak jsem to šel zkoumat, ale verze jejich PyPI balíčku má úplně jiná čísla než verze jejich Rust kódu a prostě… dal jsem tomu 15 minut, pak jsem to vzdal a zatím zapinoval tu starou verzi…
-   Změnil jsem, jak se spouštějí scrapery, v jaké časy, jak často, v jakých várkách. Díky HTTP cache jsem zkusil jejich běhy duplikovat, aby i při selháních vždy byla nějaká čerstvá data. Nakonec jsem ještě doprogramoval, aby mi noční kontrola spadnutých scraperů reportovala pouze ty, které spadly dvakrát za sebou.
-   Katalog kurzů na Úřadu práce měl nějaký výpadek a musel jsem pouštět scraper znova a dokonce promazat i cache, protože bez toho se to nějak neumělo po tom výpadku vzpamatovat.
-   Uvažoval jsem o drobné výměně mezi moderátory v klubu, ale nakonec to nedopadlo. Budu hledat dál, kdo by se mi na té pozici líbil.
-   Domlouval jsem si virtuální asistentku, která by mi pomohla s organizací přednášek, a vypadá to, že by to mohlo klapnout.
-   Poprosil jsem ENGETO, ať mi pošle text na [jejich stránku](https://junior.guru/courses/engeto/) v katalogu. U Praha Coding School mi to totiž takhle poslali a já jsem zjistil, že se od toho dá odrazit, i když to nepoužiju 1:1, osekám z toho marketing a přepíšu si to po svým. Přesně tak to bylo i s ENGETO, hodně mi to pomohlo se odrazit a hurá, najednou mají popisek. Protože dělali rebranding, rovnou jsem jim i aktualizoval logo.
-   Přesunul jsem stahování některých čísel followerů pro [tento graf](https://junior.guru/about/marketing/#socialni-site-a-newsletter) do scraperů, které mi běží na Apify. Vlastně jsem to při tom musel dost celé předělat. Hned to začalo po delší době zase fungovat a nebudu mít mezery v číslech.
-   Zase se na chvíli rozbil StartupJobs export, ale zase to hned opravili, když jsem dal vědět.
-   Zaznamenal jsem si, že bych mohl lidem v klubu [posílat notifikace o srazech Czechitas](https://github.com/juniorguru/plucker/issues/119), ale mám to teď jako prioritu zhruba číslo 529832. Kdo je odvážný, nechť pošle PR.
-   Propagoval jsem [anketu o kariérních cestách do IT](https://forms.gle/z8NsaZ4oComdAMWa6) od Smitia, na které jsem se trošičku podílel. Status jsem dal na [LinkedIn](https://www.linkedin.com/posts/honzajavorek_to-vypad%C3%A1-jako-moje-kari%C3%A9rn%C3%AD-cesta-%C5%99ekl-activity-7307114592642478080-WvTA?utm_source=share&utm_medium=member_desktop&rcm=ACoAAACB93ABHHj4UI2winetGMZHboHlZIZojJA) a na [Mastodon](https://mastodonczech.cz/@honzajavorek/114173782962811254).
-   Udělil jsem jedno stipendium.
-   Dorazil jsem [PR na HTTP cache pro Scrapy](https://github.com/apify/apify-sdk-python/pull/403) do Apify SDK.
-   E-maily, [klubový Discord](https://junior.guru/club/), [Pyvec Slack](https://docs.pyvec.org/operations/support.html#sit-kontaktu), zprávy na LinkedIn. Bylo toho MILION a v nekonečných vlnách to přibývalo a přibývalo. Už se těším, až na chvíli zmizím na dovolenou, ale netěším se, že se to nasbírá a budu to pak muset procházet zase všechno znovu.
-   Za 15 dní jsem se nevěnoval žádné sportovní aktivitě.
    Detaily na [Strava](https://www.strava.com/athletes/31242569), jediné sociální síti, kde si napsání statusu musíte zasloužit.

## Plánuji

Jet na dovolenou.

## Zaujalo mě

Když na něco narazím a líbí se mi to, sdílím to [na Mastodonu](https://mastodonczech.cz/@honzajavorek).
Od posledních poznámek jsem sdílel:

- [Když klimatická změna psala historii. Malá doba ledová](https://pochoptedejiny.substack.com/p/kdyz-klimaticka-zmena-psala-historii)<br>Malá doba ledová
- [I won't connect my dishwasher to your stupid cloud | Jeff Geerling](https://www.jeffgeerling.com/blog/2025/i-wont-connect-my-dishwasher-your-stupid-cloud)<br>Taky máte doma nějaké zařízení, které si bez cloudové appky v mobilu ani neškrtne? (já minimálně jedno)
- [Ugly Code and Dumb Things](http://lucumr.pocoo.org/2025/2/20/ugly-code)<br>Super článek. „…messy, simple solutions can be powerful if they solve real problems. Eventually, when the time is right, you can clean it up or rebuild from the ground up.“
- [How I Use AI: Meet My Promptly Hired Model Intern](http://lucumr.pocoo.org/2025/1/30/how-i-ai)<br>Skvělý článek o tom, jak Armin Ronacher (autor např. Flasku) používá AI. Naučil jsem se hned několik nových věcí. Je to víc shrnutí a víc „uživatelské“, tak z toho člověk nemá takové FOMO jako při čtení Simona Willisona.
- [🎵 Listen to Lakatoš on Suno](https://suno.com/song/6926b098-2d5a-4259-a27e-7dbb941b875b)<br>Někdo do AI přepsal legendárního Luboše opravujícího slovenský traktor Lakatoš a vygeneroval z toho barokní operu.
- [V Kohoutovicích hořel pařez – Wikipedie](https://cs.wikipedia.org/wiki/V_Kohoutovic%C3%ADch_ho%C5%99el_pa%C5%99ez)<br>Je fascinující, že tahle zpráva o 27 slovech má na Wikipedii svou vlastní, mnohonásobně delší stránku.
- [Průlom: Doba dobíjení elektromobilů se poprvé vyrovnala tankování benzinu na pumpě - Zdopravy.cz](https://zdopravy.cz/za-pet-minut-nabito-doba-dobijeni-elektromobilu-se-poprve-vyrovnala-tankovani-benzinu-na-pumpe-239892/)<br>„Průlomový systém by tak měl vůbec poprvé umožnit, aby se elektromobily nabíjely stejně rychle, jako běžná auta tankují palivo.“
