Title: Další komunita na Discordu
Image: images/engin-akyurt-2-ecuma3qo0-unsplash.jpg
Lang: cs
Telegram-Comments: https://t.me/honzajavorekcz/294
Mastodon-Comments: https://mastodonczech.cz/@honzajavorek/111313342222425399
LinkedIn-Comments: https://www.linkedin.com/feed/update/urn:li:activity:7124059558561333248/

Pravidelný sraz, konferenci, nebo firmu si jen tak mimoděk nezaložíte, protože to stojí nějaké počáteční úsilí.
Ale server na Discordu, skupinu na Facebooku, nebo Slack?
To máte hned, na pár kliknutí.
A tak se nám tu hromadí takový nešvar.
„Komunitu“ si vytváří každý, kdo má díru do zadku.

![Další komunita na Discordu]({static}/images/engin-akyurt-2-ecuma3qo0-unsplash.jpg)
Fotka od [engin akyurt](https://unsplash.com/@enginakyurt)

Určitě nechci tzv. _gatekeepovat_.
Cílem tohoto článku je pouze varovat, informovat, a případně nasměrovat vaši energii jinam, pokud si fakt nejste jistí, že komunita je něco, čemu se chcete věnovat.

Mám svůj [placený klub na Discordu](https://junior.guru/club/), který mě aktuálně živí, a [jedné další komunitě](https://python.cz/) víc jak dekádu dobrovolnicky pomáhám.
Když jsem v roce 2021 začínal s tím klubem, na českém trhu placené komunity prakticky neexistovaly.
Pamatuju si jen [Rozumného investora](https://www.rozumnyinvestor.cz/portal/).

Dřív se komunita říkalo _lidem_, kteří fungovali nějak spolu.
Dneska se komunita říká všemu.
Třeba počtu sledujících na nějaké sociální síti, nebo počtu podporovatelů někde na Patreonu.
A nově se tak říká i _prázdnému Discord serveru_.

Každý _[creator](https://www.pavlinaspeaks.com/blog/creator23)_ dnes hledá způsob, jak vydělat.
Vyšlapávají se určité monetizační cestičky a placená komunita je jednou z nich.
Myslel bych si, že při zakládání by se člověk mohl zamýšlet nad tím, co bude cílem komunity, jak přesně budou ti lidi spolu fungovat, jak se v té komunitě objeví noví členové, nebo jak se tam pak udrží.

Jenže placené „komunity“ dnes vznikají prostě tak, že na svém ~~Pickey~~ Forendors, Memberful, nebo Patreonu zmáčknete na tlačítko a přidáte do výhod pro své podporovatele integraci s Discordem.

A za chvíli bude stačit i Discord samotný.
[Server Subscriptions](https://creator-support.discord.com/hc/en-us/articles/10423011974551) už fungují v USA, [Media Channels](https://creator-support.discord.com/hc/en-us/articles/14346342766743-Media-Channels-for-Server-Subscriptions-BETA-) jsou BETA.
Je pouze otázka času, kdy to půjde použít i v Česku.

No a tyhle placené „komunity“ mi až příliš často připomínají jeden známý obrázek:

![Collect underpants]({static}/images/underpants.png)
Kdo nezná, [doplní si vzdělání](https://knowyourmeme.com/memes/profit).

Někteří se tím dál nezabývají a místo komunity prostě prodávají představu komunity.
_Fake it till you make it._
Ti zodpovědnější přijdou za mnou a ptají se mě na tipy, jak komunitu vést.

Brzo to budou tři roky, co je starost o klub moje hlavní činnost.
Hlavní doopravdy znamená _full time_.
Jasně, v rámci [junior.guru](https://junior.guru/) nedělám jen to, ale vytěžuje mě to fakt hodně.
Takže těžko se mi ty poznatky shrnuje do pár bodů.
Fakt to není o tom, kam dát jaké emoji nebo jak si pojmenovat diskuzní kanály.

[Tady pro Newslettery](https://www.newslettery.cz/p/cerven-2023) jsem se o něco pokusil, ale čím dál víc si uvědomuju, že tam jedna věc chybí.
Chybí tam zdůraznění, že než si nějakou komunitu uděláte, měli byste se zamyslet, zda to chcete vůbec dělat.
Komunita, pokud má být funkční, tak vyžaduje _hodně_ práce.
Je to dítě, které sice milujete, ale o které se staráte.
A ta starost nikdy neskončí.
Kdo dítě nemáte, tak třeba štěně.

Když jsem v roce 2011 zakládal [programátorský sraz v Brně](https://pyvo.cz/brno-pyvo/), tak to začalo jako „pozvu lidi do hospody, budeme se bavit a třeba nás přijde víc než pět”.
Přišlo osm.
Úspěch!
Asi by mě tehdy nenapadlo, že budu ty srazy dělat pravidelně každý měsíc snad pět let.
Shánět speakery, nosit projektor, vymýšlet témata, hledat místa konání, snažit se zapojovat lidi do organizace, řešit rozpory, nebo za sebe hledat náhradu, když jsem nemocný.

Online komunita je totéž, akorát _online_.
Méně se u toho naběháte s projektorem, ale zase je to 24/7.

Mám přístup skoro do 20 nějakých Slacků, na Discordu mám kolem 40 serverů, z toho polovina nějakým způsobem souvisí s programováním.
Většina z nich je absolutně mrtvá.

Ani tak velká komunita jako [Czechitas](https://www.czechitas.cz/) nemá žádné online místo, kde by to žilo.
[Frontendisti](https://frontendisti.cz/) mají [skupinu na Facebooku](https://www.facebook.com/groups/frontendisti), ale jejich Discord a Slack jsou mrtvé.
Jsou to velké a úspěšné komunity, ale orientují se především na osobní setkávání.
Aby fungovaly i online, musela by za tím být konkrétní snaha, která má svou vlastní organizaci a péči.
Takže ani když vás je hodně a máte zvučné jméno, tak to samo o sobě nestačí, natož když jste malá ryba.
Zřejmě to ani pro jednu z těchto komunit nebyla priorita, což je OK.
Mají holt jiný záměr.

Jaký je ten váš záměr?
Potřebuje svět další prázdný Discord, kam nejvíc příspěvků pošle váš bot, který tam posílá nové epizody podcastu?
Kam někdo jednou týdně napíše dotaz a odpověď dostane nikdy nebo za měsíc?
Další prázdný Slack, kde i kdyby někdo něco napsal, tak to po 90 dnech zmizí?

Publikum a komunita jsou dvě různé věci.
Stačí, když jednosměrně publikujete, a máte publikum.
Zato komunita, ta žije, komunikuje, pomáhá si, podporuje se, má svoje osobnosti, rozepře, interní vtipy, rituály.
To se nestane lusknutím prstu, to se musí zařídit a pak se o to musí pečovat.

Pokud se na tu péči necítíte, tak to nedělejte a ideálně to nikomu neprodávejte.
Určitě vymyslíte nějaký jiný, lepší způsob, jak svůj projekt monetizovat a třeba při tom využít něco, co vám jde, a co děláte rádi.
Nechci vás odrazovat.
Jen chci, abyste dělali vědomá rozhodnutí, a tušili jste, co za nimi je.

Já třeba vůbec nejsem materiál na video, takže YouTube nebo TikTok jsou pro mě dost mimo komfortní zónu.
Někdo s láskou nahraje něco vtipného a pak to tři dny stříhá.
Mě by to nebavilo a musel bych se do toho strašně nutit.
Jiného by zase nebavilo tak moc psát, nebo každý den spravovat komunitu.
Vždy záleží, co vás baví řešit.

A taky je dobré myslet na to, že placené komunity jsou trochu jiná soutěž, než ty volně přístupné.
Předplatné vám odfiltruje spoustu „planktonu“, což je fajn, jedete na kvalitu místo kvantity.
Nemusíte řešit spam.
Nemusíte po osmdesáté první odpovídat na stejný dotaz, od někoho, kdo přišel, zeptal se a zítra zase odejde.

Jenže zatímco u Facebookové skupiny s 10.000 lidmi, kam se může přidat kdokoliv, je všem jasné, že mají mít očekávání nízko, tak u placené skupiny si musíte nějak ten kontrakt mezi sebou nastavit.
Co přesně těm lidem, kteří vám posílají peníze, slibujete?
Co si kupují?
Kde jsou hranice?

A když si ty hranice vytyčíte, jaké to má důsledky?
„Nejsme 24/7, odpovídáme když máme zrovna čas.“
Ale tohle pak taky znamená:
„Máme sice pravidla chování, ale moderujeme a vynucujeme je pouze, když máme zrovna čas.“

A co se stane, když lidem nabízíte _něco navíc_, oni si to zaplatí, přijdou tam, a zeje to prázdnotou?
Rozhlédnou se a uvědomí si, že to nic navíc není, že to je k ničemu.
Že aby to k něčemu bylo, tak by tam museli sami být hodně aktivní a dát do toho ještě spoustu svojí energie, přestože ti, kdo to založili, tomu sami moc nedávají.
„Jé, další zbytečný placený Discord bez směru! Tady budu hodně přispívat, stanu se vlivným členem a všech dvacet ostatních neaktivních členů mě bude obdivovat!“

Nelituju, že jsem založil ty srazy v Brně a že mám svůj placený klub.
Ty nejlepší věci v životě jsou totiž díky lidem.
Komunity jsou extrémní _boost_, nikdy bych nedosáhl stejně velkých věcí sám.
Ten síťový efekt, který z toho je, mě vystřelil do vesmíru.
A ostatním taky změnil život.
Kámoši, vztahy, práce, příležitosti, nejrůznější zkratky.

Do klubu, kde hodně řešíme různé kariérní věci, přicházejí lidi, a ptají se na zkušenosti s pracákem nebo mateřskou.
A je tam spousta jiných, kteří to mají z první ruky a poradí jim.
Nebyl jsem ani na pracáku, ani na mateřské.
Nikdy bych sám neuměl tak dobře poradit.

Nebo tam máme někoho, kdo hraje v kapele a lidi z klubu mu šli na koncert.
Je to super.

Nebo někdo přijde a řekne „já se cítím takhle, protože prožívám tohle“ a jiná napíše „já ti rozumím a chápu tě, protože jsem prožila totéž - drž se, podívej se, já to taky zvládla, máš na to, nevzdávej se“.
Tohle je _real shit_, to umí jen komunita.
Tohle bych já sám lidem nikdy dát nedokázal.
Moje maximum je agregovat a aproximovat zkušenosti ostatních a být klukem z plakátu, pod kterým je nějaká motivační formulka.

Ale aby se tohle celé dělo, ten _real shit_, musí to být funkční komunita.
Pak je to strašně super a spolu dokážete mnohem víc, než by vás kdy napadlo.
Ale taková komunita vznikne na zelené louce jen pokud fakt chcete a dáte tomu hodně práce.
Samonosné to nebude nikdy, nebo až za pár let.
A rozhodně se to nestane omylem.

Pokud jste včera kliknuli na tlačítko, které vám zapnulo integraci s Discordem, a přidali jste si „exkluzivní komunitu“ do výhod pro podporovatele vašeho podcastu, tak vás tímhle článkem nechci odrazovat.
Jen vás chci informovat, že jste si pořídili štěně.

A že štěně je _strašně super_ a budete ho milovat.
Ale je dobré brát v potaz, že aby přežilo, je potřeba ho krmit, venčit ho, každý den.
Občas chodit k veterináři.
A že je to na dlouho.
Pokud to nechcete dělat, možná pro svoje podporovatele vymyslete něco jiného.
Něco lepšího než „další komunitu na Discordu“.
Něco lepšího než mrtvé štěňátko.
