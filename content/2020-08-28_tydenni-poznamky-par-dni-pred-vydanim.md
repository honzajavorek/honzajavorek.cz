Title: Týdenní poznámky: Pár dní před vydáním
Image: images/jan-kahanek-g3O5ZtRk2E4-unsplash.jpg
Lang: cs
Tags: týdenní poznámky, junior.guru
Twitter-Comments: https://twitter.com/honzajavorek/status/1299391364325662720
Facebook-Comments: https://www.facebook.com/10156592446432707/posts/10158413059527707


Utekl další týden (24.8. — 28.8.) a tak [stejně jako minule]({filename}2020-08-21_tydenni-poznamky-loga-firem-na-prirucce.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

Poslední týden před slavnostním vydáním [příručky](https://junior.guru/candidate-handbook/)! Takže hlavně nervy, ale i spousta práce.


## Další poznámky

- Na [tweet, kde jsem dával mention médiím](https://twitter.com/honzajavorek/status/1296808683419193345), se mi ozvali z CzechCrunch, ale jinak zatím bez odezvy. Nějak ale nemám sílu na toto teď tlačit víc. Jestli někde nějaká zmínka vyšla, tak o ní nevím (a nevidím ani v Google Analytics, že by lidi odněkud nově chodili).
- Vyřešil jsem problém s [automatickou dokumentací grantů na docs.pyvec.org](https://docs.pyvec.org/CONTRIBUTING.html#skript-na-generovani-zapisu-hlasovani-o-grantech) repozitáři. Použil jsem GitHub Actions doplněk [create-pull-request](https://github.com/marketplace/actions/create-pull-request) a funguje to, zdá se, skvěle!
- Sečetl jsem hlasy a dokončil jsem zápisem [přijetí nového člena do Pyvce](https://github.com/pyvec/docs.pyvec.org/pull/159).
- Zkusil jsem [zdokumentovat české Python Twitter účty](https://github.com/pyvec/docs.pyvec.org/pull/162) a kdo k nim má přístup. Zkoušel jsem zjistit, jestli by to nešlo generovat, ať se to nemusí udržovat ručně, ale bohužel TweetDeck teams nemají žádné API. Teda mají, vidím ho v prohlížeči v konzoli, ale to není běžně přístupné. Zkusil jsem to za vás, endpoint funguje, ale když mám jen běžný vývojářský účet vrátí mi to prostředníček, že lezu, kam nemám. Dalo mi to překvapivě dost práce vyzkoušet, protože všichni na internetu používají [tweepy](https://docs.tweepy.org/), ale to zde nepřiadalo v úvahu, potřeboval jsem udělat dotaz na neoficiální endpoint. Probít se ručně přes spletitý auth Twitteru, abych mohl udělat byť jediný GET, byl ale strašný mor. Pomohl mi [tento článek](https://medium.com/@fbilesanmi/how-to-login-with-twitter-api-using-python-6c9a0f7165c5) (API dokumentace samozřejmě ne).
- V sobotu jsem v restauraci snědl nějaký guláš a celou neděli mi bylo hrozně špatně, otrava z jídla.
- Dal jsem příručku k přečtení [Lubošovi](https://twitter.com/bantercz/status/1297531550653972481) a tomu se líbila, nejspíš na ni napíše i nějakou recenzi na svůj [blog](https://blog.zvestov.cz/).
- Příručku jsem přednostně poskytl i StartupJobs, Engeto a pár jednotlivcům, jestli o ní nechtějí něco napsat na sítě nebo udělat recenzi ještě než to vyjde ofiko, ale zatím spíš ticho. Napsal jsem i Standovi ze Standa Show, jestli nechce nějak navázat [na svoje 4 roky staré video](https://www.youtube.com/watch?v=TWmXo2FD-GU), ale asi už je moc velká celebrita, nestál jsem za odpověď :) Nic si z toho ale nedělám, musím to zkoušet všemi cestami a počítám s tím, že to ve většině případů nikam nepovede, ale kdyby to jednou vyšlo a někdo něco o JG fakt napsal a udělal tomu trochu publicity, bylo by to fajn.
- Spadlo mi několikrát CI, protože se při instalaci nepodařil stáhnout systémový balíček s fonty. Nechtěl jsem se s tím moc mazat, tak jsem tam dal v Bashi akorát nekonečný cyklus, aby to zkoušelo dokola, dokud se ty fonty nainstalovat nepovede.
- Naplánoval jsem nějaké poslední statusy na Twitter, LinkedIn, Facebook, Instagram… o tom, že za chvíli už vyjde příručka. Třeba to lidi probudí z prázdninového spánku a rozlajkujou se.
- Díky [Mariině tweetu](https://twitter.com/sibiranka/status/1298877221919219714?s=12) jsem si opravil datum, kdy začnu zase posílat zdravotní a sociální.
- Když jsem si hrál s Twitterem, po dlouhé době jsem se podíval do TweetDecku, kde jsem našel zmínky o JG, které mi úplně unikly - třeba [tuto](https://twitter.com/machal/status/1268072427965341697?s=21) nebo [tuto](https://twitter.com/kondrej/status/1282189916500381702?s=21). Tak jsem je pak v týdnu ještě radostně retweetoval :)
- [Ptal jsem se na Twitteru](https://twitter.com/honzajavorek/status/1296145578641043458) jestli existuje služba, která by mi dokázala vyrobit merchendise a dělit se se mnou o příjem. Zajímalo mě to jak z hlediska JG, tak Pyvce a Python komunity, přemýšleli jsme o výrobě půllitrů. Nakonec jsem dostal několik tipů, z nichž nejvíc životaschopně vypadá t-shock.cz, kde má obchod i můj oblíbený [Rudolf](https://brancovsky.t-shock.eu/cs/). Vytvořil jsem na zkoušku [tenhle e-shop](https://juniorguru.t-shock.eu/cs/), ale ještě se rozmyslím, co s ním udělám. Když si někdo koupí hrnek nebo tričko, dostanu 10 %, což je dost málo na to, aby to někdo měl dělat proto, že mě chce podpořit. Jakože z jedné věci je to potom 20 až 40 korun. Nechci pohrdat penězi, navíc by mě to nic nestálo, ale je to prostě spíš _for fun_, než abych to dal na [donate stránku](https://junior.guru/donate/) jako další možnost.
- Uprostřed příručky je pár výzev k tomu, aby mi lidi [přispěli](https://junior.guru/donate/). Ladil jsem docela dlouho text těch výzev.
- Víc lidí mi řeklo, že příručce chybí závěr. Dopsal jsem ho, je celkem dlouhý. Chtěl jsem, aby to bylo takové uzavírající a dovolil jsem si tam možná trochu jiný tón než ve zbytku příručky, o špetku vzletnější a víc patosu než v čistě praktických odstavcích. Pár lidí to přečetlo a ujistili mě, že z toho není ezo o "vášni", jak jsem to nazval já, ale možná to ještě časem přepíšu a doladím, uvidím. Zatím to tak nechám.
- Zjistil jsem, že na iPhone 5 s iOS 12.4.8 nefunguje v Safari posouvání sponzorských log, prostě zůstanou nahoře a odscrollujou se pryč. Vůbec nevím, jak bych to měl řešit, jak bych měl sehnat tuhle verzi Safari a odladit to na tom, takže na to asi kašlu. Na iPhone SE (starém malém) to jede.
- Loga jsem zmenšil ještě o 10px na výšku, protože zabíraly na malých telefonech nebo i displejích noťasů dost místa ke čtení. I tak jsou teď dost prominentní a nepřehlédnutelná, tak snad OK. Napadlo mě dát jim výšku přes jednotku vh, kterou jsem objevil minulý týden, aby byly velké relativně k výšce viewportu, to by bylo chytré, ale to by rozbilo úplně všechno ostatní v mém CSS, takže jsem od toho rychle upustil.
- Brácha mě upozornil, že pokud je příručka živá stránka a bude se měnit, bylo by fajn mít nejaký changelog. Samozřejmě mě napadlo RSS nebo stránku s výpisem změn apod., ale toto programátorské já jsem včas zapudil. Bráchu ale napadlo, že to můžu posílat do newsletteru, tak jsem tam dal větu, že pokud chtějí lidi vědět o novinkách v příručce, ať se přihlásí do newsletteru. Mnohem lepší než RSS!
- Na JG byly na různých místech čísla jako "podívej se na X inzerátů od Y firem", což teď vypadalo dost blbě, protože inzerátů přímo vložených na JG je málo (teď 3) a zbytek tam jsou stažené odjinud, ale ty se mi zatím do toho čísla nepropisují. Takže i když je stránka plná inzerátů, bylo tam třeba "podívej se na 3 inzerátů od 2 firem", fuj. Zatím jsem to zakomentoval, než budu mít čas na tom programovat, ať to aspoň nevypadá trapně.
- Odpovídal jsem na Twitteru na [What would you ask a junior developer?](https://twitter.com/sahbi_mohamed/status/1297957355599155201?s=12)
- Poslal jsem faktury na dvě firmy, které si už dříve objednaly logo na příručce. Juchů! Přišlo mi blbé jim je posílat dřív, ale teď pár dní před vydáním už mi to přislo OK :D Bylo opravdu srandovní jít do [Fakturoidu](https://www.fakturoid.cz/), okopírovat si z patičky jejich IČO, nechat podle něj Fakturoid vyplnit své vlastní fakturační údaje, a poslat Fakturoidu Fakturoidem fakturu :D
- Odstranil jsem v úterý upoutávku na to, že lidé z newsletteru se k příručce dostanou dřív, a večer jsem tajný náhled na příručku rozeslal všem, kdo v tu chvíli newsletter odebírali. To byly nervy!
- Připravil jsem si už větev v Gitu, která se mi bude hodit na uveřejnění příručky.
- V Google Analytics mi přišla notifikace, že některé eventy už tam dlouho nebyly. Což je zvláštní, byly to eventy že lidi klikají na pracovní nabídky a měřím přes ně výkonnost inzerátů, kterou posílám klientům :D To by asi fungovat mělo. Naštěstí jsem měl po ruce už novou "knihovničku" na metriky z minulého týdne, takže jsem do ní prostě přepsal zbytek věcí a teď to vypadá, že to snad funguje všechno dobře. Původně jsem věšel ty eventy na odkazy nějak divoce v JS, teď se to ovládá explicitně přes `data-` HTML atributy a je to super.
- Opravil jsem pokažené klikání na ToC na stránkách, kde byla hlavička menší, než je na příručce. Teď už si JS dynamicky zjišťuje, kde přesně je pozice, od které člověk vidí obsah, a podle toho počítá, která sekce je aktivní v ToC.
- Na větších displejích jsem dal víc "vzduchu" mezi ToC a obsah. Odebral jsem podtržení odkazů, aby to nepůsobilo jako změť čar. Snad lidem i bez toho dojde, že ToC je klikací. Vypadá to o dost odlehčeněji. Díky [Štěpánce](https://tystar.cz/) za tipy!
- Asi čtyři lidi mi nezávisle na sobě napsali, jestli by ta ToC nemohla ukazovat podsekce jen v aktivní sekci a zbytek že by byl sbalený. [Dan](https://twitter.com/benAbraham/) to dotáhl tak daleko, že si dokonce všiml, že stačí přidat dva řádky do CSS a bylo by to hotové :D Tak jsem je přidal a je to hotové a je to myslím o dost lepší! A myslím, že to pomohlo i s problémem, že pokud byl člověk v nějakých hodně spodních sekcích a neměl odscrollovaný obsah, neviděl ani kde vlastně zrovna je. Teď už obsah na příručce není tak dlouhý a pracuje se s ním líp. Velký dík za testování použitelnosti ToC patří [Magdaleně](https://www.linkedin.com/in/magdalenakrufova/) z [OpenGeoLabs](https://opengeolabs.cz/)!
- A téže Magdaleně patří dík i za super milé [zhodnocení příručky](https://www.instagram.com/p/CEbhbpkHE0j/), které jsem nakonec [dal jako citát i na web](https://junior.guru/candidate-handbook/).
- Sekce zkrácené tlačítkem "Zobrazit víc" ([třeba tady](https://junior.guru/learn/#what)) jsem udělal tak, aby při najetí myší nad sekci tlačítko hned zmodralo a bylo jasné, že je rozklikávací, a aby se roztáhla po kliknutí kamkoliv na tu sekci, ne jen na tlačítko. Přijde mi to teď o dost víc intuitivní.
- Prošel jsem si [SEO na JPW](https://www.jakpsatweb.cz/seo/seo.html) a trochu upravil `<title>` stránek. Dostal jsem se k [vyhledavace.info](http://vyhledavace.info/), ale nějak jsem neměl sílu to číst. [Ptal jsem se na Twitteru](https://twitter.com/honzajavorek/status/1299276394518765570), jestli někdo nemá nějaké materiály, ale bez odpovědi. Zjistil jsem, že Seznam má velký problém vracet JG na dotazy ohledně programování a i DuckDuckGo přepnuté na ČR jej šoupne strašně dolů. Přemýšlím, čím to je - možná mají problém s doménou .guru a tím, že URL mám v angličtině, třeba `/learn/`, `/candidate-handbook/`, atd.? :(
- Objevil jsem [chybu na Seznam.cz](https://twitter.com/honzajavorek/status/1299289912068497409).
- Odstranil jsem PayPal z možností poslat mi peníze na [donate stránce](https://junior.guru/donate/). Využil to za celou dobu jediný člověk, poslal mi tam stovku, ze které teda po poplatku PayPalu zbylo asi 80 korun. Z té stovky mám samozřejmě radost, ale na jednorázové platby tam mám QR kód k bankovnímu převodu, který je v takovém případě lepší. A největší smysl pro mě stejně mají GitHub Sponsors a Patreon, protože jsou pravidelné, a měl bych je razit přednostně.
- Díval jsem se na GitHub Sponsors API a na Patreon API, jak těžké by bylo vytáhnout automatizovaně nějaké info o lidech, kteří mi přispívají - třeba avatar, ať můžu na webu zobrazit obličeje vedle sebe a napsat k tomu "tihle všichni úžasní lidi mi přispívají, přispěj taky!" nebo tak něco. GitHub Sponsors jsou v jejich API v4, což je GraphQL API, no budiž. Patreon má API a dokonce Python knihovnu, ale jako obvykle je tam smrtící auth. Než pochopím kam dát jaký token a co se má dít, když chci jen napsat blbý Python skript a netvořím žádné přihlašování přes OAuth2, tak než na tohle přijdu, tak to budu mít dřív 4 děti a dům a psa a děti půjdou do školy a budu dědeček a umřu.
- [Posteskl jsem si na Twitteru](https://twitter.com/honzajavorek/status/1298637250536841228) o všech těch API, jejichž auth je peklo, a lidem se to líbilo. Zvláště tady [Nick](https://twitter.com/jacksonj04/status/1298681722519912448) pokračoval ve skvělém duchu :D


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [Effective testing for machine learning systems.](https://t.co/D5ck6fzk72?ssr=true)<br>Zajímavý rozbor o tom, jak lze testovat ML modely. Klasicky píšeme logiku a testujeme pomocí příkladů. Tady na základě příkladů vznikne logika. Je možné ji testovat? Jak?
- [Plán B - Winter is coming... Cože? 🤷🏼‍♂️  [4K]](https://www.youtube.com/watch?v=4jiYFHf3Js0)<br>Dobrý odhad toho, co se bude dít na podzim
- [Václav Dejčmar](https://www.facebook.com/dejcmar/posts/10218934873304799)<br>Pár důvodů proč se snažit covid-19 nedostat: "Každý druhý nakažený hlásí nějaké neurologické problémy: Ztrátu čichu a chuti, bolest hlavy, pálení kůže, otupělost, únavu, problémy s koncentrací, závratě."

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>

Koukám, že jsem toho moc nepřečetl. Asi je to tím, že jsem tento týden hodně lítal po sociálních sítích a i v reálu jsem lítal po různých kamarádech a místo čtení si s nimi povídal a coworkoval s nimi.
