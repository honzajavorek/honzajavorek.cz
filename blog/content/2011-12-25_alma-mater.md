Title: Alma mater
Date: 2011-12-25 10:00:00
Tags: fi mu, názory, škola, vut fit

<div class="alert alert-danger" markdown="1">
**A ještě jedno upozornění!** Toto je historický text o studiu VŠ. Honzův aktuální názor na studium vysoké školy nejlépe vyjadřuje [tento článek]({filename}/2014-02-24_s-odstupem-o-studiu-informatiky.md).
</div>

Někdy se zamýšlím nad tím, komu bych fandil na [vysokoškolském hokeji](http://hokejovysouboj.cz/). Jestli VUT nebo MU. Která z univerzit mi více přirostla k srdci? Která je pro mě větším domovem?

![obrázek]({static}/images/158.jpg)

## Srovnání?

Zřejmě nikdy nenapíšu velké srovnání mezi [FIT](https://www.fit.vutbr.cz) a [FI](http://www.fi.muni.cz/). Proč? Nabízí se napsat, že proto, že **FI mě ničím neštve** a nevyburcuje ve mě tím pádem asi nikdy dostatek potřebných emocí. Jenže to je jen jedna strana mince – úplnou pravdou je, že FI mě ani **nedokáže natolik nadchnout**, abych měl potřebu ji za něco vyloženě pochválit. Možná jsem už jen dlouhými studii otupělý a spíš čekám, až dostanu diplom a ze škol konečně vypadnu, možná tak nemám dost motivace k radikálním názorům. Ale možná je to prostě tak a FI je pro mě neslaná, nemastná.

![obrázek]({static}/images/157.jpg)

FI MU není nijak špatná. Někdy překvapí, jak se ke mě hezky chovají a jak mají kde co dobře zařízené, jindy si pod vousy zamumlám, že to a tamto bylo na FITu řešené lépe. **Rozdíl mezi FI a FITem** je hlavně v následujícím:

-   na FI z vás nesdírají kůži, místo projektů čekejte spíše cvičení s povinnou docházkou
-   chovají se k vám jako k člověku a ne jako k nesvéprávné ovci
-   učí spoustu teoretického balastu (a když píšu spoustu, myslím opravdu přehršel)
-   vedle masových předmětů je tam přímo pyramidální množství malých kurzů o deseti, dvaceti lidech, kde jsou vyučovány různé zajímavé obskurnosti (určitě si vyberete tu svou)
-   můžete si zapsat předmět z jiné fakulty (jaderné elektrárny, kultura Skandinávie, finština pro nefinštináře, …)
-   nemusíte umět programovat, abyste školu úspěšně zakončili
-   menzy jsou tragická bída

Plus několik drobností, které bych spíše přiřadil rozdílu mezi *univerzitou* a *polytechnikou*. Kdo chce, má dostatečný prostor ke své realizaci a může dělat klidně tolik projektů, kolik dělal na FITu, jenže kdo to dělá? Poprvé za své VŠ studium jsem zažil klidný listopad nebo prosinec. Byl tak klidný, že jsem si v něm raději už napsal jednu zkoušku, abych nezlenivěl. Ano, [chtěl jsem na FI větší flexibilitu a volnost]({filename}2011-05-09_byl-jsem-fit.md), abych z toho stresu na FITu neskončil ve třiceti s únavovým syndromem, ale popravdě, mám z toho válení šunek (čti *chození do práce bez akademických povinností*) skoro pocit viny. Jasně, úkol splněn – jsem klidnější, vyrovnanější, spokojenější a studuji dál kvalitní vysokou školu. Takže jen pro pořádek, změna školy mi stále dává 100% smysl a **rozhodně toho nelituji**.

## V exilu

Jen spíš někdy té FI šeptám, „Holka, ty máš na víc.“ Ta fakulta má obrovský potenciál, ale chybí tam takové to… jak to… prestiž? ;-) Ne, spíš možná **důslednost**. Prostě o něco málo větší drill. Na FITu ten drill zase přebývá. Co s tím?

Nejlepší by asi bylo **reformovat FIT**. Ubrat z toho jejich tempa a z té šikany, posadit to na rozumnou laťku, ale neztrácet směr a základní zásady. Vím, není to možné, ale představa je to pěkná.

![obrázek]({static}/images/156.jpg)

Připadám si jako v exilu. Myslím nakonec, že **srdce** mi zůstalo na Božetěchove, ale chodím na Botanickou, jelikož je to tam o dost snesitelnější. Vnitřně **jsem prostě *fiťák*, přístupem, vším, FIT mě vychoval**. Jenže špatný režim je špatný režim a já nejsem z těch, kteří by svůj život obětovali obracení světa k lepšímu. Vím, je to snazší, odejít a dívat se na to zvenčí, než bojovat zevnitř a snažit se o změny. Jenže škola není rodný stát a já nejsem zapálený akademický revolucionář. Já jsem pragmatik a požitkář ;-) . Nakonec, mít *z obou něco* vůbec nemusí být k zahození, protože se pak člověk umí na věci podívat z více perspektiv (viz Peter Chan na konci [tohoto článku](http://www.super.cz/7395-thajske-pc-air-obsluhuji-transsexualni-chlapci.html)).
